Session Title: No Title
Date: No Date
Total Statements: 0
Total Participants: 0

house-speaker (ID: Председател Росица Кирова):
Добро утро, колеги! Регистрация, моля. Има кворум. Заседанието може да започне. (Звъни.) Днес в първите до два часа от пленарното заседание в парламентарния контрол по чл. 105 от ПОДНС ще участва служебният министър-председател на Република България господин Димитър Главчев. Поради командировка извън страната в заседанието за парламентарен контрол по чл. 105 от ПОДНС няма да участва служебният заместник министър-председател и служебен министър на финансите госпожа Людмила Петкова. И така, колеги, време за актуални въпроси.

parl-member (ID: Костадин Костадинов):
Декларация!

house-speaker (ID: Председател Росица Кирова):
Декларация от парламентарна група, преди да започнем точката. Заповядайте, господин Костадинов. Подсещам всички, че по време на блицконтрола нямаме право на декларации.

parl-member (ID: Костадин Костадинов):
Благодаря, госпожо Председател. „Крайната цел на всяка война е подписването на мирен договор“ – тази мисъл на Хуго Гроций от разцвета на хуманизма е актуална и днес. Но както столетия по-рано, така и днес до постигането на мир се стига едва когато почти всички други средства вече са изчерпани. Военните конфликти от последните години са красноречив пример за това как никоя страна не бърза да седне на масата на преговорите, докато се чувства силна и уверена в своя военен потенциал. Оказва се, че за последните столетия поведението на цивилизования свят на международното поле е станало константно непроменено. Никоя държава не бърза да разгърне възможностите на своя Талейран, докато има увереността, че на театъра на военните действия може да се държи като Бонапарт. В тази ситуация е обяснимо и поведението на българската държава. За последните десетилетия тя не е показала твърдост и непреклонност в нито една спорна и сложна ситуация. Най-волевата проява се изчерпва с изказването на плахо несъгласие. Плахост, породена от неувереност в собствените възможности, които се избягва да бъдат дори демонстрирани, защото от година на година критерият за тези възможности става все по-компромисен и неудовлетворителен. България не е в състояние да удари по масата при никоя ситуация, защото не е уверена в собствените си сили, които на практика не притежава. Преди броени дни отбелязахме националния празник на Съединението на Княжество България с Източна Румелия. Самото събитие се е състояло в напрегната международна обстановка при непоколебимо и безкомпромисно поведение на редица държавни фактори – характерно с типичната тогава за нас българите неотстъпчивост и упоритост. И в тази ситуация младата българска държава успява да мобилизира усилията на народа ни и да постигне първия ни геополитически успех по пътя към националното обединение. Път, който, за съжаление, не е довършен. Упоритост обаче, подкрепена със сила, благодарение на която и днес имаме българска държавност. Въоръженият български народ със самоотвержен ентусиазъм проля кръвта си и постигна победа по бойните поля. Тази победа гарантира статута ни на фактор в региона, признат от международното право. Днес обаче българският интерес никога не се взема под внимание – никога! Той е пренебрегван не само от силните геополитически фактори в света, но дори и от едва състоялите се регионални играчи с колеблив статус и вътрешна нестабилност. Имаме съседи, които перманентно се отнасят предизвикателно към нашия национален интерес – не толкова, защото се ползват с международен авторитет и поддръжка, а защото знаят, че хулиганското им поведение няма да получи подобаващо възмездие. Усещането за безнаказаност води до арогантност в междудържавните отношения. Правата на българските общности зад граница са системно нарушавани и пренебрегвани, защото вече никой не взема насериозно така наречената българска държава. Казвам „така наречена“, защото ние държава нямаме. Сериозните международни фактори също се отнасят към нас с пренебрежение и ни заставят да слугуваме на компрометирани режими, изгубили уважението и авторитета на собствения си народ, крепящи се само на терора и репресиите. И вместо в тази ситуация България да прояви твърдост и да постави въпроса за правата на своите сънародници, признати като малцинство в тези несигурни, провалили се държави, нашата Родина е заставена да изпълнява функциите на обслужващ персонал на същите тези държави. Няма международен форум, на който да не се поема ангажимент, че България трябва да направи поредното дарение в името на Украйна – дарение, което струва вече милиарди на българския бюджет! Тези пожертвования и тези дарения постоянно нарастват и вече ситуацията е такава, че сме напът да приведем в жертва българските въоръжени сили и българската държавност. Под заплаха е гарантирането на националния ни суверенитет. Нашите въоръжени сили са поставени в ситуация, при която не могат да изпълнят конституционното си задължение да защитят както териториалната цялост, така и държавната независимост. Все по-често чуваме заявление, че съюзниците ни гарантират нашата защита и отбрана. Не армията, не българската държава – съюзниците ни! И тези заявления не са само на дипломати, а за съжаление и за наша горест и печал, вече и на висши военни. Започна се с това, че България разполага с всичко над необходимото за защитата ни, че складовете ни са пълни с всякакви боеприпаси и резервни части, с които нашата армия е толкова презадоволена, че спокойно можем да подарим почти всичко на нуждаеща се Украйна! После се въведе клишето „отпаднала необходимост“ и уж се освобождаваме от имущество и техника, които са изчерпали експлоатационния си лимит. Години наред се разпродаваше на безценица и подаряваше всичко, което може да ни е нужно в дни на изпитания, не дай си боже, в защита на Отечеството! Някога, през есента на 2015 г., Министерството на отбраната продаде 526 единици специална и автомобилна техника на цената на едва 5,5 млн. лв.! И тогава пак за Украйна! Тази щета за въоръжените ни сили повлече крак и сега, когато се водят бойни действия на няколкостотин километра от нашата граница, вместо да се стресне държавното ни ръководство, то започна да се държи още по-предателски и безотговорно! Предават се и се подаряват безплатно ракети за зенитните ни комплекси С-300 и С-200 – пак за Украйна, с обяснението, че били дефектни и негодни. От складовете с неприкосновен военен запас се изваждат конвенционални зенитни установки, минохвъргачки и самоходни артилерийски системи, критично нужни за отбраната на страната. И всичко това с формулировката „отпаднала необходимост“ се подарява на Украйна! Преди тях патрони, снаряди, мини, изстрели за гранатомети, защитни средства и снаряжения също бяха определени за ненужни и пак предадени на Украйна безвъзмездно като подарък. Украински комисии шетат в българските бази и поделенията ни, оглеждат танкове и бронирана техника като на сезонна разпродажба, уверени, че няма да платят нищо и ще получат всичко, което си поискат, защото така са им го гарантирали техните, които са и нашите господари – американците! Стигна се дотам, че дори бронираните машини на някогашните вътрешни войски в разпореждане на МВР, вместо да минат ремонт и модернизация в предприятията на нашия военнопромишлен комплекс и да бъдат предоставени на Министерството на отбраната или поне на остатъците от Гражданска защита, също бяха подарени на Украйна! България вече изпада в кризисно положение не само при заплаха от външна агресия, а при напрегнати ситуации по границата ни, природни бедствия и аварии, защото всичко нужно за преодоляването на тези ситуации е предоставено на Украйна! Ще припомня пожарите това лято. И се оказа, че дори и за потушаването на пожарите в собствената ни държава нямаме наша техника, защото когато ние предложихме тази техника да бъде оставена в България, тук това Народно събрание гласува тя да бъде подарена на чужда държава! В българските въоръжени сили повече от десетилетия цари недокомплект в личния състав на частите и подразделенията. Битовите условия в редица бази са под екзистенциалния минимум! Сградният фонд се нуждае от ремонт, но от десетилетия не е правено нищо за поддръжката му! Стигна се до парадокса, че дори утвърдената народна мъдрост, че празна раница не пази граница, вече е напълно забравена. Вътрешното хранене, дори и кухните майки не съществуват! Българските военнослужещи разчитат на ваучери за храна и на кетъринг, носят си закуски, за да има какво да ядат, докато са на служба! Представяте ли си военно положение, агресия или ракетен удар: коя кетърингова фирма ще има смелостта да иде на позициите или на фронтовата линия, за да достави храната на защитниците на Отечеството? Същото е положението във военните училища. Курсантите, които са бъдещите командири, които трябва да са гръбнакът на въоръжените ни сили, чакат порциона си от кетърингови фирми! България е бедна да има кухни в поделенията, но е достатъчно богата да плаща кетъринг. Като стана дума за курсантите – всяка година желаещите да кандидатстват във военните училища намаляват. Изправени сме пред ситуация, че съвсем скоро ще имаме повече старши офицери, отколкото лейтенанти и старши лейтенанти. Статутът на курсантите, на студентите не позволява да дават въоръжен караул, а когато като офицери са разпределени по частите, се налага да командват войници, които вече в продължение на години са давали караулна служба! По този начин се срива авторитетът на младите офицери сред подчинените им още в началото на тяхната бойна служба. Относно караулната служба и бойната готовност. Изправени сме пред парадоксалната ситуация караулните да застъпват на пост без боеприпаси, а на територията на поделенията през нощта освен караула да няма никой друг от личния и командния състав! На практика шайка престъпници, въоръжени с един пистолет, могат да превземат всяко едно българско поделение през нощта! Всички те са разпръснати по личните си жилища на километри от частта, а понякога и на десетки километри. При извънредна ситуация или агресия на територията на поделението няма кой да реагира в критичните първи минути и се поставя под риск опазването на техниката и апаратурата в частите. Още по-тежко е положението през почивните и празничните дни. Тогава на практика е почти невъзможно да се осигури дори елементарна охрана на българските поделения! При това положение не е за учудване, че Министерството на отбраната си е поставило като цел чак след пет-шест години, след пет-шест години нашите въоръжени сили да могат да развръщат готовност – бригада, една бригада! След пет-шест години! И в това състояние трябва да се защитава националният суверенитет, каквото е останало от него. Патриотичното възпитание и жертвоготовността в името на Отечеството, които трябва да възпитават във всеки български гражданин готовност да защитят нашата държавност, са изхвърлени от образователните програми и културния живот на страната, който е финансиран от държавния бюджет! Вместо това, навсякъде се вихри джендър пропаганда и реклама на упадъчни нрави и пороци. Пороците, деградиращи личността, са издигани в култ и обществена норма! Така не се възпитават защитници на Отечеството. По този начин не се намират доброволци за професионалната ни армия, нито желаещи да станат бъдещи командири. Без ефективни и надеждни въоръжени сили България не може да отстоява вътрешния си ред и националната сигурност на международното поле. Няма български дипломат, който да може да заяви думите на легендарния Андрей Громико: „Много е лесно да си министър на външните работи, когато зад гърба си имаш солидна и надеждна армия“. Американската дипломация през последните десетилетия е най-яркият пример за това. Всяка политика е перспективна, когато е подкрепена със сила. В тези моменти и в тази катастрофална за нашата държава ситуация ние от ВЪЗРАЖДАНЕ можем да кажем само едно – стига експерименти, време е за възраждане! (Ръкопляскания от ВЪЗРАЖДАНЕ.) 

house-speaker (ID: Председател Росица Кирова):
И така, преминаваме към: ПАРЛАМЕНТАРЕН КОНТРОЛ ПО ЧЛ. 105 ОТ ПРАВИЛНИКА ЗА ОРГАНИЗАЦИЯТА И ДЕЙНОСТТА НА НАРОДНОТО СЪБРАНИЕ. Първият актуален въпрос е от парламентарната група на ГЕРБ-СДС. Имате думата, колеги. Няма. Въпрос от парламентарната група „Продължаваме Промяната – Демократична България“. Имате думата.

parl-member (ID: Йордан Иванов):
Уважаема госпожо Председател, уважаеми господин Министър-председател, колеги народни представители! Господин Главчев, в последните три месеца ние от „Продължаваме Промяната – Демократична България“ направихме голямо усилие да съберем данни за всички индексации, реализирани от Министерския съвет, в това число с първостепенни, второстепенни и третостепенни разпоредители с бюджет. Това са онези пари, които се раздават на фирмите заради поскъпване на материали, без нищо повече да свършат. Данните са притеснителни, господин Главчев, по силата на това, че има заявени милиарди индексации, съответно има и платени над милиард индексации, но не е ясно на какъв принцип се плащат те. Видно от данните, има милиард и 200 милиона, заявени към АПИ, платени 500 милиона, но не е ясно на какъв принцип са раздадени тези пари. Това, което нас ни притеснява от принципна гледна точка, господин Премиер, е, че когато овластиш глава на изпълнителна власт да раздава пари по свое усмотрение, непрозрачно, несъстезателно, това по същността си крие корупционен риск от принципна гледна точка. На второ място, това, което е притеснително, е, че фирми, които са получавали 10% аванс, 30% аванс, 50% аванс – различни дружества, имат равен достъп до индексации и въпреки възможността те да закупят материалите още в началото на договора. За пример искам да Ви дам държавното дружество „Автомагистрали“ – поискало е индексации от Агенция „Пътна инфраструктура“ в размер на 55 милиона, господин Главчев, но е платило на своите подизпълнители индексации в размер на 25 милиона. Това е един малък пример за това, че не е ясно каква е съдбата на тези 30 милиона, които са останали в „Автомагистрали“. Може спокойно да презюмираме, че „Автомагистрали“ би трябвало да заявява към Агенция „Пътна инфраструктура“ индексации в размер на тези, които са заявени към него, но не се е случило. В духа на всичко това, а и на факта, че има второстепенни и третостепенни разпоредители на бюджет, които са раздавали индексации при 100% аванс, което вече е абсолютен скандал, аз искам да Ви попитам, каква е политиката на Министерския съвет, каква е Вашата политика, как налагате контрол и каква е визията Ви занапред по отношение на раздаване на тези пари на калпак, така както всеки един министър, или глава на администрация, реши. Благодаря Ви.

house-speaker (ID: Председател Росица Кирова):
Имате думата, господин Министър-председател, за отговор.

external (ID: Служебен Министър-Председател Димитър Главчев):
Уважаема госпожо Председател, уважаеми господин Иванов, уважаеми народни представители! Принципът на раздаване, както го наричате Вие, винаги трябва да бъде публичност и прозрачност. Аз не съм се подготвил три месеца, за да мога да Ви отговоря конкретно, защото разпоредбата на чл. 105 от Вашия правилник отрежда да отговарям на общи въпроси, за обща политика, затова и аз ще Ви отговоря общо, но се ангажирам да се запозная с конкретните примери, които Вие давате, и да им отговоря. Така че принципите са прозрачност, публичност и равнопоставеност. Това са принципите. Аз такива принципи изповядвам и няма да Ви кажа нищо различно. Молбата ми е да ми предоставите данните, с които сте се снабдявали в период от три месеца, тъй като не сме в равностойно положение в момента и няма как да Ви отговоря нещо друго. Благодаря Ви.

house-speaker (ID: Председател Росица Кирова):
Ще имате ли реплика, господин Иванов? Заповядайте.

parl-member (ID: Йордан Иванов):
Госпожо Председател, колеги! Господин Главчев, благодаря за отговора, но аз държа на тезата си, че това е въпрос в обща политика. Аз не задавам въпрос какво конкретно се е случило с тези пари в „Автомагистрали“, а какъв е принципът на раздаване на милиарди на българските граждани. (Реплики от ГЕРБ-СДС: „Прозрачност, нали ти каза!“.) Благодаря за ангажимента. Ще Ви предоставя тези данни. Това, което маркирах тук от трибуната, е една малка част. Също така ще направим необходимото да ги оповестим и пред българските граждани, защото това е коректно и това е прозрачно. Все пак обаче настоявам след днешния ден, ако може, да влезем в комуникация с хора от Вашия екип и да намерим справедлив модел, защото няма начин за едни да може, за други да не може. Няма как едни да бъдат приоритизирани са сметка на други. Мисля, че това е правилно. Благодаря Ви.

house-speaker (ID: Председател Росица Кирова):
Заповядайте за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители, уважаеми господин Иванов! Абсолютно съм съгласен с модела, който ми представихте. Нека да действаме така. Иначе общите принципи, от които се ръководи правителството, аз Ви ги казах – то няма как да бъде и друго, така че ще съм благодарен, задължително даже ще влезем в тази комуникация, поне от наша страна. Така че ще изясним конкретните въпроси и ако има някъде отклонения, Ви гарантирам, че ще ги регулираме. Благодаря.

house-speaker (ID: Председател Росица Кирова):
Благодаря, господин Главчев.

parl-member (ID: Маргарита Махаева):
Процедура.

house-speaker (ID: Председател Росица Кирова):
За процедура? Заповядайте.

parl-member (ID: Маргарита Махаева):
Благодаря Ви, госпожо Председател. Моето процедурно предложение е срокът за предложения между първо и второ четене на Законопроекта към Закона за лекарствените продукти в хуманната медицина, със сигнатура № 50-454-01-34 от 12 юли 2024 г., приет вчера на първо гласуване, да бъде съкратен на три дни. Благодаря Ви, госпожо Председател.

house-speaker (ID: Председател Росица Кирова):
Благодаря. Колеги, ще подложа на гласуване направената процедура – тя е за съкращаване на срока за предложения на три дни по Закона, който гледахме вчера. Гласували 143 народни представители: за 117, против 4, въздържали се 22. Предложението е прието. Срокът за предложения между първо и второ четене на Законопроекта за допълнение на Закона за лекарствените продукти в хуманната медицина е три дни. Продължаваме с въпрос от парламентарната група ВЪЗРАЖДАНЕ. Заповядайте, господин Петров.

parl-member (ID: Петър Петров):
Благодаря, госпожо Председател. Дами и господа народни представители, уважаеми господин Служебен министър-председател! В навечерието на първия учебен ден на децата ще си говорим за общи политики, за общата политика за защита на децата от случаите на педофилия. В тази връзка държа да Ви уведомя, че Министерството на вътрешните работи от месец и половина нарушава закона, нарушава чл. 43а от Закона за закрила на детето, като не е изградило така наречената национална система за превенция и защита на случаите от педофилия и национален регистър на осъдените педофили. Една година беше срокът, в който Министерството на вътрешните работи следваше да изгради този регистър. За съжаление, нищо подобно не се е случило до момента. От информацията, която съм получил, такъв регистър не е изграден и възниква въпросът защо държавата бездейства по отношение на даването на достъп с тази нова система на редица държавни органи, институции, организации, частни лица, които осъществяват дейности, свързани с деца, за да можем да превентираме случаите на педофилия, защото, за съжаление, тези случаи рецидивират. И в това отношение буди недоумение защо така лековерно държавата е допуснала нарушаване на закона и възниква най-вече въпросът дали не биват защитавани тези педофили, тъй като, разбира се, към момента има информационни системи, така наречената ЦАИС в Министерството на правосъдието, до която има достъп и МВР, но идеята на тази национална система е да даде малко повече информация, като например какви са деянията, каква е тяхната продължителност, какви са причинените вреди и противоправни последици, както и, разбира се, да съдържа един списък на чужденците, които са осъдени, забележете, не просто за педофилия, а за сексуални посегателства в други държави, но пребивават легално в България, за да могат всички държавни органи да имат достъп до тези данни, да си правят справки. С други думи, да осветлим тези престъпници, за да може да превентираме евентуално техен рецидив. Именно в тази връзка държа да получа Вашето мнение, кога МВР ще спре да нарушава закона и кога българските институции ще имат…

house-speaker (ID: Председател Росица Кирова):
Времето, господин Петров.

parl-member (ID: Петър Петров):
…вече достъп до такъв национален регистър за осъдените педофили в България, какъвто има в доста западни държави, към които…

house-speaker (ID: Председател Росица Кирова):
Господин Петров, имате и реплика.

parl-member (ID: Петър Петров):
…предполагам, че се стремите и Вие. Благодаря Ви.

house-speaker (ID: Председател Росица Кирова):
Заповядайте, господин Главчев, имате думата да отговорите.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители, уважаеми господин Петров! Въпросът, който поставяте, е изключително важен – няма по-голяма ценност от всичките ни приоритети от българските деца. Аз скоро разбрах, че не е изграден този регистър. Първи август, мисля, че беше срокът да бъде изграден. Наистина за целия период от една година не е било нашето правителство на власт, но аз не искам в никакъв случай да се оправдавам, тъкмо обратното. В най-кратък срок, колкото и обтекаемо да е това понятие, Ви гарантирам, че това нещо ще бъде извършено, ще бъде направено. Влезли сме в комуникация, най-добрият регистър, който може да бъде регистър на този пък регистър, го има в прокуратурата. И тъй като сме малко по-деликатни, разбирате, там е друга власт – прокуратурата, но имаме комуникация с прокуратурата да използваме техните данни, които са налични след известна обработка, и това нещо ще бъде извършено. Имаме и уверение от прокуратурата, че ще ни предоставят такива данни без да влизаме в нарушение на други закони. Благодаря Ви.

house-speaker (ID: Председател Росица Кирова):
Благодаря за отговора. Имате думата сега за реплика, господин Петров.

parl-member (ID: Петър Петров):
Уважаеми господин Служебен министър-председател, интересно е, че прокуратурата ще съдейства за създаването на такъв национален регистър, до който да имат достъп редица държавни органи, институции, частни организации и лица. Важно е това да стане възможно най-бързо, защото в момента говорим за нарушаване на Закона от страна на МВР, което не трябва да се забравя. Месец и половина преди да изтече крайният срок от първи август, както коректно посочихте, аз зададох подробен писмен въпрос към тогавашния служебен министър на вътрешните работи. Получих от него един отговор от четири страници. Държа да Ви посоча, че това е може би единственият – не може би, а със сигурност единственият път, когато не съм получил съдействие от тогавашния министър на вътрешните работи Калин Стоянов – на четири страници се говори как нищо не е станало и не се знае кога нещо ще се случи, при положение че са били задължени от МВР да издадат съответната наредба и да изградят този регистър. По отношение на Вашата ангажираност с този случай, надявам се да не позволите някой да Ви баламосва, че, виждате ли, имало в момента система и тя може да бъде използвана. И релевантно, и      неотносимо е към националния регистър обстоятелството, че МВР има достъп до системата на Министерството на правосъдието или на прокуратурата, защото това са едни затворени системи, само те си имат един достъп. Ако ще превентираме случаите на педофили, на рецидива при тези престъпления, би трябвало да бъде изграден този регистър, за който важен е достъпът на много други държавни органи до него – да могат да си правят справки, за да могат да не позволяват хората, които са осъдени за този род престъпления, и като цяло за сексуални посегателства, да не могат да заемат длъжности, които да позволяват те повторно да извършат тези престъпления. Именно достъпът и осветляването на тези престъпници, откровени престъпници, така както е направено в много други държави, е причината ние да искаме да бъде създаден такъв национален регистър. Той не може да бъде заменен от някакви в момента съществуващи системи, до които си имат достъп само Министерството на правосъдието например, защото знаете, че министърът на правосъдието няма как да следи няколко хиляди човека из държавата, дали няма да извършат отново тези престъпления. Затова, надявам се на Вашата ангажираност! Казвате, в най-скорошни срокове – моля Ви, дайте шест месеца, девет месеца, една година хоризонт, за да знаем всички ние, българските граждани, дали наистина държава иска да защитава българските деца, или да защитава осъдените педофили. Благодаря Ви.

house-speaker (ID: Председател Росица Кирова):
Желаете ли дуплика, господин Главчев? Заповядайте.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители, уважаеми господин Петров! Именно в смисъла, който Вие влагате, ще бъде изграден този регистър. Всъщност това е и разписаният в Закона регистър, така трябва да бъде, няма другояче как да е, но източниците – аз имам предвид, че източниците на този регистър, както и Вие посочихте, са в Министерството на правосъдието и в прокуратурата. Така че на база на информацията, с която те разполагат, ще бъде изграден регистър точно по начина, по който Вие казвате. Ангажирам се да Ви отговоря какъв може да е периодът, тъй като сега нямам такава подготовка, разбираемо е. Знаете, блиц контрол е, няма как да Ви отговоря сега конкретно, но писмено или по друг начин ще Ви информирам какъв би бил най-краткият срок, в който това нещо може да е свършено по начина, по който Вие го описвате, и най-важното, по начина, по който е описано в Закона. Благодаря Ви.

house-speaker (ID: Председател Росица Кирова):
Благодаря Ви, господин Главчев? Въпрос от парламентарната група на Движението за права и свободи? Не виждам. Въпрос от „БСП за България“? Заповядайте, господин Гуцанов.

parl-member (ID: Борислав Гуцанов):
Уважаема госпожо Председател, уважаеми господин Министър-председател, уважаеми колеги! Господин Министър-председател, до изборите остават малко повече от месец. Основната функция на служебния кабинет е да гарантира честни и почтени избори. Задавам въпроса си към Вас, защото определеният за координатор министър на иновациите Росен Карадимов не е вицепремиер и това възпрепятства да му се задават въпроси по подготовката на вота, тъй като не може да участва в блицконтрола. Само преди дни стана ясно, че 1200 души се водят на един и същи адрес в Пловдивско. Става въпрос за Стамболийски. Подобен случай има също в последните дни, нашумял в село Бело поле – Благоевградско, където пък се водят 10 хиляди души на един адрес. Селото е с 600 души иначе постоянно живеещи хора. На улица „Струма“ 2 в един трафопост са регистрирани 4 хиляди души. Тук става въпрос за македонци с двойно гражданство – малко по-различно е от първия случай. Но и първият, и вторият случай и още десетки стотици, които съм убеден, че и Вие ги знаете, могат да бъдат дадени на територията на Република България, тъй като в годините сме виждали много подобни ситуации, за които говоря в момента. На парламентарни избори няма изискване за уседналост, така че изборният туризъм е напълно свободен. Регистрацията е отговорност на общините, но избирателните списъци се готвят от Министерството на регионалното развитие, или по-точно от ГРАО. В тази връзка моето питане е следното – планира се ли ГРАО да извърши проверка на съмнителни адресни регистрации? През годините са правени такива и това е предотвратявало изборни манипулации. На фона на очакваната ниска избирателна активност, за жалост, разбирате, че подобни случаи могат да окажат огромно влияние, тъй като тежестта на математическия вот ще бъде много висока и много силна. Така че моля Ви да кажете какво се планира в тази ситуация?

house-speaker (ID: Председател Росица Кирова):
Благодаря за въпроса, господин Гуцанов. Имате думата, господин Министър-председател.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Гуцанов, планираме да извършим всички необходими мерки, които да препятстват опорочаването на вота. Вие дадохте конкретни примери. По тези конкретни примери, естествено, че ще се задействаме и ще бъде извършена проверка. Но аз пак, водейки се от разпоредбите на чл. 105 от Вашия Правилник за организацията и дейността на Народното събрание отивам към общата политика и Ви казвам, че служебното правителство ще направи всичко, което е необходимо, за да бъдат изборите прозрачни, честни и свободни и ако има съмнения, които могат да опорочат честността на вота, ще действаме абсолютно безкомпромисно и светкавично, да кажем, хайде, чудя се каква дума за по-голяма бързина да употребя. Бъдете уверени, давайте такива информации. Не знам, научих за тези 1200 регистрирани на един адрес в Стамболийски от медиите. Признавам си, не го знаех, но във всеки един сигнал, който се подава по него, ще бъде взето отношение и мерки, за да не се изкриви вотът на българските граждани. Благодаря.

house-speaker (ID: Председател Росица Кирова):
Имате думата за реплика, господин Гуцанов.

parl-member (ID: Борислав Гуцанов):
Уважаема госпожо Председател, господин Министър-председател, уважаеми колеги! Няма някой в тази зала, а и от хората, които се занимават с избори, да не е наясно за изборния туризъм – за това, че има подобни случаи. Наистина Ви моля да обърнете внимание! Тези двата случая бяха изкарани – един от многото, пак казвам, стотиците, за които съм убеден, че Вие още днес, ако дадете разпореждане, ще ги получите. На следващо място, няма някой, който да не знае за изкривяването на вота от покупко-продажбите, които се извършват – така наречения купен вот. След изборите всеки един говори какво се е случило в Северозапада, какво се е случило в еди-кой си район, но накрая няма никакви резултати. Затова наистина, ако искаме да има честен вот и най-накрая да бъдат прекратени, а не след изборите отново да коментираме и пак да няма резултат, направете всичко възможно да се вземат тези мерки наистина адекватно, а не да остават поредните съмнения в обществото и след това се чудим защо избирателната активност е толкова ниска. Една от причините е именно и тази – за покупко-продажбата, купения вот и за тези случаи, които преди малко аз Ви казах. Наистина Ви молим - направете така, че един път да има нещо нормално в изборния процес.

house-speaker (ID: Председател Росица Кирова):
Заповядайте за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Гуцанов, аз и на предишните избори не чух някой да е казал, че е бил изкривен вотът, но хайде това да го оставим в историята. Бъдете сигурни, че сега ще положим още – освен тези усилия, които полагахме на предишните избори, ще положим още, тъй като според мен и обстановката е малко по различна, всички виждате. Така че ще бъдат необходими допълнителни усилия. Вчера на съвещанието с МВР точно това им казах, че трябва да положат още и още усилия, за да бъде българският избирател уверен, че гласът му отива там, където той иска, така да се изразя. След изборите, ако се дават информации, че някъде е имало опорочаване, както е казал народът: „След дъжд качулка.“ Смисълът е преди това и по време на изборите да се следи какво става. Но да не забравяме, че основно изборите се организират от избирателните комисии, респективно от Централната избирателна комисия. Изпълнителната власт осигурява само материално и технически провеждането на вота и когато има сигнал за опорочаване на вота, тогава вече, както Вие казвате, че ако има купуване и продаване на гласове, това вече е състав от Наказателния кодекс, което е нормално – органите на МВР да действат съвместно с прокуратурата. И хубавото е да се подават сигналите преди и по време на изборите, тъй като след това вече казах каква е народната поговорка. Бъдете сигурни, че ще положим всички усилия, което зависи, разбира се, от органите на изпълнителната власт и на Министерския съвет, изборите да бъдат честни и свободни. Благодаря.

house-speaker (ID: Председател Росица Кирова):
Въпрос от  парламентарната група на „Има Такъв Народ“. Господин Балабанов, заповядайте – имате думата.

parl-member (ID: Станислав Балабанов):
Уважаема госпожо Председател, уважаеми господин Министър-председател,  продължаваме с въпросите по темата за предстоящите избори, защото всички знаем, че това е основната задача на който и да е служебен кабинет. Вчера ми направиха силно впечатление едни Ваши думи, които казахте на брифинга след поредната среща по отношение организацията за изборите. Ще Ви цитирам точно –  Вие казахте, че „няма да се прави ала-бала с машините.“ Това е Ваш цитат от вчера. Това Ваше твърдение, може би заключение, поражда в мен съмненията и така вероятните хипотези, че може би по време на управлението на Ваши предшественици е било допускано нещо такова. Това определение „ала-бала“ може би се е случило. Казвам може би, защото в публичното пространство имахме два основни примера по тази тема. Единия път бяха онези записи на една от управляващите тогава партии, чиито лидери се гордееха в тези записи, че са правили ала-бала през машините. Публично се случиха и различни дебати в истинската сграда на Народното събрание преди време. Тук мисля, че колегата Свиленски от БПС, който от трибуната на Народното събрание, говореше как Кирил Петков е предлагал кода за машините в стаята на БСП тогава –  изключително скандални неща, за които нямаше особени последствия във времето. И за да затвърдите, че няма да се прави повече ала-бала с машините, искам най-после официална институция и човек, който представлява тази официална институция – като Вас, да излезе и да каже всъщност имало ли е такава информация? Допускало ли се е наистина ала-бала с машините през всичкото това време и по какъв начин ще бъде контролирано от тук нататък? Къде е точно ала-балата – преди вота, по време на предизборната кампания, в деня на гласуването, след приключването на изборния ден? Дайте най-после информация наистина от официална институция, ако, разбира се, имате такава, за да разбере цялото българско общество как се е правило до момента ала-балата, щом Вие казвате, че няма да има повече такава, за да може да има някакъв вид превенция, защото е недопустимо да се подменя по този грозен начин, ако е било допускано, вотът на българските избиратели. Благодаря.

house-speaker (ID: Председател Росица Кирова):
Благодаря Ви, господин Балабанов. Имате думата за отговор.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Балабанов, нямам информация официално дали се е правила ала-бала, както и  мисля, че и никой няма такава информация. Това са изрази, добили гражданственост за потенциални възможности за манипулации по машините. Не знам какво е правено преди това, но аз ангажирам нашето правителство, че ще направи всичко възможно да няма и потенциалът, който го има – да се направи нещо, да бъде елиминиран. Така че не мога да Ви кажа какво е правено преди това. Гарантирам, че не е правено на предишните избори, както не чухме от никой да каже, че е правено. В тази връзка направихме и предложения от експерти до Централната избирателна комисия. Изпратихме им писмо с мерки, които да превантират, да изключат възможността и за потенциала, за който Ви казвам, съществуващ за възможни манипулации. Разбира се, решението е на Централната избирателна комисия, но ние сме дали, подчертавам още веднъж, предложения от експерти как да  няма възможност за такива манипулации. Един пример е с пломбите, с които се запечатват флашпаметите – да бъдат различни от фирмата производител, както досега се запечатват. Създава се едно впечатление, че ако флашпаметите се запечатват с пломби на фирмата, която произвежда машините,	 има теоретична възможност за някакво въздействие. Хубаво е това да се следи от държавата, дали има достъп до флашпамет. И ред други такива предложения има. Мога да Ви оставя писмото до Централната избирателна комисия, в което вече подчертавам, ние правим предложения. Според нас това е начинът да се ликвидира възможността, хайде ала-бала да кажа, за да е по-лесно и по-популярно, но дали е имало, аз не мога да кажа. Нашата задача е да елиминираме възможността да има и сме направили предложения. Дано Централната избирателна комисия се съгласи с тях! Ако не, тогава ще си останат съмненията, че са възможни такива въздействия, което според мен не е добре. Благодаря.

house-speaker (ID: Председател Росица Кирова):
Благодаря за отговора господин Главчев. Имате ли реплика, господин Балабанов? Заповядайте.

parl-member (ID: Станислав Балабанов):
То по-скоро, господин Главчев, не е реплика, ами може би като препоръка го приемете това, което ще Ви кажем. Понеже имаше комисия в предишния парламент, която се занимаваше с това да се съберат всички факти и обстоятелства покрай машините, когато имаше съмнения за така нареченото ала-бала. Задавахме многократно въпроси на председателя на ЦИК Камелия Нейкова в тази комисия, свързани с осигуряването на достъпа до въпросния софтуер на машините, защото Вие казахте нали като препоръка от Министерския съвет, че давате препоръка на специалисти, може IT експерти, независими експерти, които да контролират и наблюдават целия този процес, но по памет това, което си спомням, беше, че всъщност по договор производителят на машините осъществява единствено достъп до софтуера и никой друг няма достъп там. Тоест ЦИК в тази ситуация няма вина, защото и Камелия Нейкова тогава каза, че просто те няма как да нарушат това споразумение. Тоест според нас е важно Вие като глава на Министерския съвет и като министър-председател да направите всичко възможно да се осигури достъп и всичко да е прозрачно, защото това е смисълът, тъй като винаги ще остане онова съмнение, ако по договор една компания теоретично е имала възможност да пипа машините, нейните експерти да имат единствено достъп до тях, тогава никой не знае всъщност какво се случва там и как биха били променяни, ако има такава възможност, конкретни данни, резултати и прочие. Така че молбата ми е наистина, ако имате възможност, да осъществявате контрол и да допуснете наистина независими експерти да имат достъп там, защото е важно за всички български избиратели, иначе остават съмненията. Благодаря Ви.

house-speaker (ID: Председател Росица Кирова):
Благодаря Ви, господин Балабанов. Заповядайте за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Балабанов, точно в тази посока са и нашите усилия – да се осигури максимална прозрачност. Още при утвърждаване на машините последния път, на предишните избори, поканихме даже на случаен принцип да бъдат изтеглени от представители на медиите кои машини да бъдат утвърждавани. Накрая пък при извеждането им от склада също има такава възможност. Призовавам Ви да присъствате и Вие! Това досега не се е случвало – представители на партиите не са присъствали на това утвърждаване на машините. Така че Ви каня да бъдете там.

parl-member (ID: Станислав Балабанов):
Става дума за достъпа до софтуера.

external (ID: Служебен Министър-Председател Димитър Главчев):
Достъпът до софтуера, доколкото позволяват договорните отношения, и Изборния кодекс, ще бъде максимален, не знам в какъв размер е възможен такъв достъп, но поне възможностите за манипулация според мен да ограничим е достатъчно. (Реплики.) До самия софтуер не знам дали позволяват договорът и Изборният кодекс такова нещо. (Реплики.) Има текстове в договора, от които и аз се изненадах, но това гласят. Просто всичко, което не е в нарушение на договорните отношения и на Изборния кодекс, ще бъде направено. Наистина Ви каня да има представители от политическите сили, от неправителствени организации да присъствате, за да видите за какво става въпрос. Наистина това са хипотетични възможности за манипулация, които трябва да сведем до минимум, да не кажа да ги изчистим до нула. Благодаря Ви.

house-speaker (ID: Председател Росица Кирова):
Благодаря Ви, господин Главчев. Колеги, народните представители, нечленуващи в парламентарна група, имат право на общо два въпроса. Първият въпрос ще зададе Калоян Методиев – заповядайте. Обръщам внимание, за да можете да разпределите двата въпроса помежду си.

parl-member (ID: Калоян Методиев):
Уважаема госпожо Председател, уважаеми господин Служебен министър-председател, уважаеми колеги! Шенген е основно две неща: визова система и охрана на границата. Визовата система, благодаря Ви за писмения отговор, който сте изпратили – задал съм към Вашия наследник нов въпрос, за да се изчистят проблемите с визовата система, които България имаше през последните месеци. Но вторият сериозен проблем, който възниква в момента, е охраната на границата. Знаете, че ние сме портата на Европа. От Шенген гледат на нас най-вече като форпост, като охрана на границата, като външна граница, като сигурност. През последните дни само на територията на страната, дълбоко на територията на страната бяха заловени мигрантски групи: 38 човека – в Монтана – по диагонал от българо-турската граница, 10 човека – в Русе, Северна България, 29 човека – далеч от границата, навътре, в Бургас. Лятото имаше намаляване на тези случаи. Очевидно имаме някакъв проблем, щом тези хора се придвижват безпрепятствено по територията на страната. Ако аз съм депутат в австрийския парламент от ксенофобска или крайна партия, първото нещо, което ще направя, е да тресна на тамошния вътрешен министър, на тамошното правителство и да направя изказване: вижте какво става в България, вижте какво правят българите – не охраняват границата. Казах и миналия път, когато бяхте на блиц контрол – не трябва да им даваме поводи да ни упрекват, да ни унижават, да ни спират за Шенген. Лятото беше ад по границите. Българите чакаха с часове – малки деца, семейства, превозвачи, туристи. Имам два въпроса за общата политика в тази връзка. Първият е: какво ще предприемете конкретно за спиране на потоците, които очевидно пак са тръгнали по границата.

house-speaker (ID: Председател Росица Кирова):
Времето Ви, господин Методиев – малко да побързате.

parl-member (ID: Калоян Методиев):
Второ, има ли сили в страната в момента, моля да ми отговорите честно, икономически, политически, институционални, които работят България да не бъде приемана в Шенгенското пространство, страната по някакъв начин да бъде дестабилизирана, независимо от това, че един иска да прави пари, друг иска да прави нов политически проект и няма интерес страната да получава стабилизиращи фактори, каквото е Шенгенското пространство? Имате ли подобна информация в момента? Благодаря Ви.

house-speaker (ID: Председател Росица Кирова):
Заповядайте за отговор, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Методиев, аз съм на блицконтрол в качеството си на служебен министър-председател и не знам на кой мой предшественик сте задали, тоест на кой мой наследник сега сте задали въпрос. Най-вероятно на външния министър? (Реплики от народния представител Калоян Методиев.) Да, затова изяснявам, че не съм външен министър в момента. Да, добре, както и да е. След като са заловени на територията на страната, очевидно е, че не минават безпрепятствено. (Реплики.) Нали казахте, че са заловени такива групи от мигранти, което означава, че се вземат мерки. Колкото до натиска по границата, опитите за нелегално преминаване на границата – да използваме коректния термин, са намалели някъде наполовина в сравнение с миналата година. Това е статистиката. Последният Ви въпрос беше дали има политически, икономически сили, които не искат...

parl-member (ID: Калоян Методиев):
И институционални!

external (ID: Служебен Министър-Председател Димитър Главчев):
Институционални – според мен няма. Икономически – не ми е известно да има. Политическите се заявяват публично, така че няма какво да направим. Политическите са въпрос на политическо убеждение – едни искат да сме членове на Шенген, други не искат. Това е въпрос на политически разбирания. Аз там няма как да влияя. Благодаря Ви.

house-speaker (ID: Председател Росица Кирова):
Заповядайте за реплика, господин Методиев.

parl-member (ID: Калоян Методиев):
Уважаеми господин Служебен премиер, няма как да се съглася с подобна реплика. Този дебат го водихме по време на правителството на Гълъб Донев, когато стана абсолютно същото. Гълъб Донев, по-скоро президентът, излизаше и казваше: ами ето, те ги хващат! Само че българо-турската граница е в югоизточната част на страната, Монтана е в северозападната. Тези хора се движат по цялата територия на страната очевидно. Това става с организиран транспорт. Не знаем колко не са хванати, не знаем как се придвижват, не знаем къде се движат. Само преди месец в Германия подобен човек от България, избягал сириец, закла хора. Не е добре това, което става, от гледна точка на послание. Ако това е поредната пречка към Шенген, последствията ще са сериозни, нищо че сте служебно правителство. От гледна точка на втория ми въпрос – дали има икономически, политически или институционални сили, очевидно нямате информация по този въпрос, защото политиката очевидно има публична част, на която всеки заявява позициите си, но има и непублична, а най-информираният човек в държавата би трябвало да е министър-председателят. Благодаря Ви.

house-speaker (ID: Председател Росица Кирова):
Заповядайте за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Методиев, вероятно Вие сте по-информиран от министър-председателя на Републиката, но още един път Ви казвам: обективният критерий са опитите за нелегално преминаване на границата и аз използвах точно този критерий. Има го по статистика точно същият, използват го и всички държави – членки на Европейския съюз. (Реплики от народния представител Калоян Методиев.) Сигурно има някои, които са преодолели по някакъв начин очевидно. Най-малкото те не минават през граничния пункт, пак очевидно. След като те са заловени, има мерки, които се прилагат, и те не стигат. Колкото до случая в Германия, пак сигурно има изолирани много случаи, и то едва ли само в България са били, като такива случаи на посегателство в Европейския съюз са доста. Ако един от 5000 е минал през България, то това е изолиран случай. Няма други такива, няма масовост, искам да кажа, което не е повод за успокоение в никакъв случай – трябва да се увеличават мерките и да се пази границата като граница на Европейския съюз. Смятам, че заедно с партньорите ни от Турция това нещо се прави, защото това е вратата – и Вие го знаете. Не коментираме другите граници, знаем, че там е основното място, където може да се случва това. Турция работи много сериозно в тази област. Благодарение на техните усилия натискът е малък. Знаете на територията на Турция колко много потенциални мигранти за Европа има. Все пак мисля, че съвместно с тях се справяме добре към момента, което пак ще кажа, че може да е още по-добре.??? Това важи за всяко едно нещо. Благодаря Ви.

house-speaker (ID: Председател Росица Кирова):
Преминаваме към втория кръг от актуални въпроси. Въпрос от парламентарната група на ГЕРБ-СДС? Няма. Въпрос от „Продължаваме Промяната  – Демократична България“? Заповядайте, имате думата, госпожо Ангова.

parl-member (ID: Венеция Нецова-Ангова):
Благодаря Ви, госпожо Председател. Уважаеми господин Министър-председател, от името на парламентарната група „Продължаваме Промяната  – Демократична България“ бих искала да Ви задам въпрос относно организацията и подготовката за 15 септември в два компонента. На първо време, стартираха ли механизмите за обхват за включване на децата в образователния процес още от първия учебен ден? Ако да, кога стартираха? На второ място, свързано с това какви мерки взема правителството по отношение на рисковете, за които всички знаем, а именно пътна безопасност, наркоразпространение, агресия в училище? Благодаря Ви.

house-speaker (ID: Председател Росица Кирова):
Благодаря за въпроса, госпожо Ангова. Заповядайте, господин Главчев, да отговорите.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаема госпожо Ангова, тези мерки според мен са перманентни, така че сигурно отдавна са стартирали. Въпросът е да бъдат прилагани ефективно, в засилен размер, ако мога така да кажа. Не съм чувал да бъдат прекратявани тези мерки, те са задължение на всяко едно правителство. Така че най-лесното ми е да кажа, че ще продължим с мерките, не че са стартирали, а ще продължим. Даже заръчах онзи ден, вчера, на МВР да се засилят мерките срещу разпространяването на наркотици в училище. Смятам, че тези мерки, ако се приложат както трябва, ще дадат много добър отзвук в обществото. Даже не това е важното, важното е, че ще бъдат запазени българските деца от този много сериозен порок. Трябва да сме безпощадни към разпространителите на дрога, извинявайте за израза, в училище.

house-speaker (ID: Председател Росица Кирова):
Желаете ли реплика? Не. Благодаря Ви. Преминаваме към следващия въпрос – от парламентарната група ВЪЗРАЖДАНЕ. Заповядайте, господин Тодоров.

parl-member (ID: Йордан Тодоров):
Благодаря, госпожо Председател. Господин Главчев, може би трябва да Ви честитя и да Ви поздравя, защото Вие записахте името си като премиерът, че служебен на всичкото отгоре, който успя да сключи най-голямата еднократна дългова сделка в историята на България. Това не е повод за национална гордост. В същото време беше наследено от предишното Народно събрание, от сглобката в лицето на ПП-ДБ, ДПС и ГЕРБ, които приеха този бюджет за 2024 г., но така или иначе Вие сте отговорен за това, което се е случило. Нека да обясним точно какво се е случило на 28 август – само няколко дни, след като са изтеглени нови 200 млн. лв. дълг, оглавяваното от Вас правителство е изтеглило колосалната сума от 8,5 млрд. лв. и е поет нов държавен дълг. От началото на годината са изтеглени общо 10,2 млрд. лв., а в същото време виждаме, че данъчните приходи са по-малко с милиард и половина, тоест не успяваме да изпълняваме заложените цели за събираемост. Между другото, събираемостта е най-ниската от доста години насам – под 28%. В същото време виждаме, че инвестициите, които се правят като процент, са доста ниски – под 17%. Между другото, от две десетилетия не сме имали толкова нисък процент на инвестициите, въпреки че не правим някакви кой знае какви разходи за инвестиции, отново виждаме, че едва-едва връзваме три процентния бюджетен дефицит. Излязоха такива мнения, че срещу страната ни ще бъде заведена такава процедура по свръхдефицит, ако преминем трите процента. Отделно от това, правителството има и неизплатени задължения от 2023 г. в размер на около 3 млрд. лв. Господин Главчев, всичко това идва да покаже, че всъщност финансовото положение на държавата изобщо не е в добро състояние и наистина трябва да се вземат някакви спешни мерки в тази посока може би още с бюджета за следващата година. Ако по някакъв начин не преструктурираме разходите, нищо добро не ни очаква и сме се устремили към фалит, катастрофа буквално, но не фалит на държавата, а фалит на хората, господин Главчев, защото в крайна сметка тези всичките разходи ще легнат върху техните плещи най-малкото чрез увеличаване на данъчно-осигурителните плащания.

house-speaker (ID: Председател Росица Кирова):
Времето, господин Тодоров!

parl-member (ID: Йордан Тодоров):
Да, госпожо Председател. Въпросът ми към Вас, господин Главчев, тъй като се очертава Вие да вкарате бюджета за 2025 г. за разглеждане в Народното събрание е дали Вие ще продължите тази политика по увеличаване на държавния дълг, която беше заложена от Асен Василев, който се очертава да е най-некомпетентният и алчен финансов министър, който държавата ни е имала…

house-speaker (ID: Председател Росица Кирова):
Времето, господин Тодоров!

parl-member (ID: Йордан Тодоров):
Благодаря, госпожо Председател. Завършвам. Това ми е въпросът към Вас, защото в контекста на това, че имаше прогноза на Министерството на финансите за 2025 г. и 2026 г., че ако държавните разходи не бъдат преструктурирани в бъдеще…

house-speaker (ID: Председател Росица Кирова):
Ще имате възможност за реплика, господин Тодоров!

parl-member (ID: Йордан Тодоров):
Последна дума. Ще трябва да изтеглим нови 18 млрд. лв. държавни заеми.

house-speaker (ID: Председател Росица Кирова):
Господин Главчев, имате думата за отговор. Колеги, припомням Ви процедурата: въпросът е в рамките на две минути; отговорът е три минути; репликата е две минути; дупликата е две минути. Ще Ви помоля да не злоупотребявате с времето.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Аз не знам дали е стигнало до Вас изпълнението на консолидираната фискална програма, но така или иначе в сряда я приехме и може би затова не сте разбрали, че дефицитът е 0,3. Това е далеч от три, който е приет със Закона за държавния бюджет. В същия този закон е посочено и какъв дълг може да бъде изтеглен. Движим се абсолютно в рамките и в параметрите на бюджета, който е приет от Народното събрание. Никаква опасност няма от тези катастрофи, които чертаете. Ако е нашето правителство, ще Ви представим и проект за бюджет, който се утвърждава от Народното събрание, и не само нашето, а което и да е друго правителство трябва да изпълнява Закона и не само този закон, но в случая Вие говорите за Закона за държавния бюджет, трябва да го изпълнява стриктно. Не се предвижда никаква актуализация на бюджета, който изпълняваме, и който е приет от Народното събрание, не се предвиждат увеличения на данъците, за които споменахте в рамките на бюджетната процедура, която така или иначе се готви в Министерството на финансите. Няма нужда да рисуваме такива катаклизми, които няма как да се случат, поне от това, което приехме като изпълнение на консолидираната фискална програма към шестмесечието. Ние нямаме намерение да правим резки движения, а между другото, за дълга, за който споменахте, се получиха похвали от всички страни за параметрите, по който е изпълнена емисията по този дълг. В никакъв случай не трябва да се хвалим с поемането на нов дълг, но това е единственият начин за компенсиране на дефицит – или се поема нов дълг, или започват да се свиват разходите, но това са процедури, които сега няма смисъл да си обясняваме, те са елементарни за хора, които се занимават с тази дейност. Благодаря.

house-speaker (ID: Председател Росица Кирова):
Благодаря за отговора, господин Главчев. Имате думата за реплика, господин Тодоров.

parl-member (ID: Йордан Тодоров):
Господин Главчев, явно Вие не сте разбрали, защото казах, че инвестициите са на най-ниските си нива от две десетилетия насам, затова държим бюджетния дефицит толкова ниско – под 17%, и никога не е било това нещо. Споменахте като процент от БВП или нещо подобно на държавния дълг, че не трябва да се притесняваме за държавния дълг, но всъщност нека да предположим, че наистина като процент от брутния вътрешен продукт държавният дълг е по-нисък от средния за Европейския съюз и за страните от еврозоната, но това е благодарение на това, че през последните 30 години сме във валутен борд. Хората трябва да знаят какво точно ги очаква. Изказването ми беше точно в тази посока – какво точно ги очаква, а не какво е в момента, защото ние имаме един вектор, по който сме се насочили в момента и той трябва да бъде променен. На 28 август тази година всеки един българин в трудоспособна възраст е задлъжнял, защото това, между другото, са хората, които ще връщат тези заеми по един или друг начин, не директно, разбира се, но тези пари ще излязат от техните джобове. Всеки един българин в трудоспособна възраст е задлъжнял към държавата с 3400 лв. само на 28 август, а за цялата 2024 г. с 4200 лв. към държавния бюджет – казвам тези цифри, разбира се, грубо. Ако бъде изпълнена макроикономическата рамка, заложена от Асен Василев, до 2026 г. да имаме нови почти 30 милиарда държавни заеми, всеки един българин в трудоспособна възраст ще дължи на правителството 11 200 лв. Това как Ви се струва? Най-притеснителното са лихвите по обслужване на този държавен дълг, защото те ще се повишат от 600 млн. лв. четири пътипочти до 2 млрд. и 200 млн. лв. – 2 млрд. и 200 млн. лв. толкова ни е почти вноската за членство в Европейския съюз. Ако мога да го обрисувам така – на година ще плащаме под формата на лихви една магистрала „Хемус“ или един тунел под Шипка, или мост над река Дунав, детска болница и така нататък и така нататък. Всеки един български гражданин трябва да си даде сметка и да си отговори на въпроса дали го радва фактът, че бюджетният дефицит, при положение че не се правят достатъчно инвестиции, и бюджетният дефицит, за който казахте, че е нула цяло и няколко процента, че като процент от БВП дългът ни е нисък, но се теглят държавни дългове и към 2026 г. всеки един в трудоспособна възраст ще дължи на българската държава 11 200 лв. или обратното, хората не искат да бъдат такива длъжници. Да си отговорят на въпроса искат ли да се теглят десетки милиарди нови държавни заеми, от които една стотинка не отива до обикновения човек, а всичко потъва видяхме къде – в тайни стаи и трезори, или искат балансирани бюджети, такива, за каквито ние от ВЪЗРАЖДАНЕ настояваме вече години наред. Тоест каквото изкарва държавата, това да харчи. В действителност всеки един български гражданин трябва да си отговори много внимателно на тези въпроси и да отиде да гласува на предстоящите парламентарни избори именно с отговор на тези въпроси.

house-speaker (ID: Председател Росица Кирова):
Господин Тодоров, вече прекалихте – четири минути почти!

parl-member (ID: Йордан Тодоров):
Благодаря, госпожо Председател. Приключвам. Да вземе това решение и да гласува именно в съответствие с отговора, който си е дал сам.

house-speaker (ID: Председател Росица Кирова):
Заповядайте, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Не ми се ще въобще да навлизам в теоретични спорове по бюджета – как е структуриран и така нататък. Служебното ни правителство изпълнява бюджета, както е приет от Народното събрание, да кажа още един път. Инвестициите – всеки иска да са повече, и знаете много добре, че приходи минус разходи дава бюджетно салдо. Аз Ви казах, че бюджетното салдо е близко до това, към което Вие се стремите –  неутралното нулево салдо, а то е 0,3. Изпълнението към шестмесечието е близко до това, което и Вие искате. Аз също бих искал да е нулево, но има поети и предишни задължения, има много особености и аз не искам въобще да говоря, но като казахте от какво ще се ръководят гласоподавателите, когато отидат да пуснат хартия или да гласуват на машина, според мен ще се ръководят от това, че доходите им са нараснали със 17% и това те са го усетили. Това нарастване в доходите сигурно са го усетили, а иначе не искам да защитавам нито едно виждане, нито друго виждане, а изпълняваме стриктно Закона за държавния бюджет, както и всички закони, още един път да кажа – така както са приети от Народното събрание. Не се очаква никакво отклонение в тази посока през втората половина на годината, не се очаква повишение на данъчни ставки. Знаете, че и пенсионерите получиха 11% увеличение въпреки някои други твърдения. Така че хората гледат какво се върши и на базата на това действат – хайде да не кажа гласуват, защото ние нямаме отношение към гласуването. Политическите партии се състезават там на терена на гласуването, а нашето задължение, за n-ти път ще повторя, е да осигурим честни и прозрачни избори в рамките на нашата компетентност. Благодаря.

house-speaker (ID: Председател Росица Кирова):
Благодаря, господин Главчев. От „Движение за права и свободи“? Няма. Въпрос от парламентарната група на „БСП за България“? Заповядайте.

parl-member (ID: Красимир Йорданов):
Благодаря, госпожо Председател. Уважаеми колеги, уважаеми господин Главчев! В последните дни източната част на страната беше засегната от силни дъждове. Само преди два дни там дъждът нанесе сериозни поражения в Белослав край Варна. Хората казват, че са подавали сигнали за непочистени дерета, но действия в тази посока не са предприети. Такова е положението и в много населени места и общини в страната. Почистването на тези дерета е ангажимент на местната власт, но изпълнителната власт има правото да контролира и да санкционира за неизпълнението на тези дейности. Наводненията идват само няколко седмици, след като пожарите изпепелиха населени места в област Ямбол и засегнаха доста земеделски култури в цялата страна. Преди това градушки нанесоха сериозни щети в Централна България и унищожиха реколтата на много земеделски производители. В тази връзка моят въпрос към Вас е следният: какво се случва с борбата с бедствията и предотвратяването на последиците им? Ние в БСП сме притеснени от това, че след сушата и режима на водата хората могат да бъдат залети от вода от обилните дъждове, които се очакват. Господин Главчев, още нещо – дъждът не бива да измества фокуса от пожарите и докъде се стигна с обезщетението на хората, които останаха без домове, а също така и със закупуването на техника за гасене на пожари. Напомням, че по предложение на парламентарната група на БСП парламентът прие решение, с което Ви задължава да се закупи такава техника. Благодаря.

house-speaker (ID: Председател Росица Кирова):
Благодаря за въпроса, господин Йорданов. Имате думата, господин Главчев, за отговор.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Йорданов, напълно споделям мнението, което изразихте. Така показва практиката, за съжаление, че след пожарите идват наводненията, минаха и градушки. Природата си е природа и ние трябва превантивно, доколкото може въобще, да предвиждаме такива бедствия. Именно поради това миналата седмица свиках съвещание на всички министри с всички областни управители и точно това им възложих – да проверят каква е ситуацията с почистването на речните корита. Срещата беше по две направления. Едната беше за безводието, което всички знаем. Историята с безводието е дълга. Възложих им дългосрочни мерки, но и краткосрочни, от които хората да усетят, че има някаква промяна, защото най-лесното е да кажем: събрахме една междуведомствена комисия или работна група, както и да я наречем, и те пак да не разберат какъв е ефектът от тази работна група. Конкретно за Белослав трябва да Ви кажа, че от първите часове още на това, което се случи там, влязохме във връзка и с областния управител, и с кмета на Белослав. Даже той някъде в медийната си изява каза, че лично сме поддържали контакт. Каквато нужда имат там от помощ, ще бъде оказана. Всички тези обезщетения, за които говорят, и те вървят нормално. Отникъде не сме получили сигнал за забавяне. Там също взехме мерки много бързо – всички власти – централна, местна, изпълнителна власт, всички бяха събрани, за да могат да действат в синхрон. Това е начинът бързо да се решават проблемите на гражданите и мисля, че имаме някакъв успех в тази посока. Очакваме и обратна връзка, която получаваме от кмета на населеното място, когато има проблем.. Досега, мисля, че не съм чул някъде да има голямо забавяне. По медиите видях, че на едни хора им изгоряла къщата и няма къде да живеят. Беше им изпратен фургон във Велико Търново до Елена. Дават ли се сигнали, гледаме да действаме максимално бързо, защото знаем, че това е важно за хората, сполетени от бедствие. Благодаря Ви.

house-speaker (ID: Председател Росица Кирова):
Благодаря за отговора. Заповядайте за реплика, господин Йорданов.

parl-member (ID: Красимир Йорданов):
Благодаря, госпожо Председател. Господин Главчев, силно се надявам хората, останали без домове в пожарите, да бъдат обезщетени преди рязкото падане на температурите. Всички знаем, че фургоните, в които са настанени, са временно решение, така че това е моят призив и молба към Вас. Благодаря.

house-speaker (ID: Председател Росица Кирова):
Благодаря и аз. Преминаваме към въпрос от парламентарната група „Има Такъв Народ“. Заповядайте, господин Йорданов.

parl-member (ID: Тошко Йорданов):
Благодаря, госпожо Председател. Господин Премиер, Вие бяхте по едно време и министър на външните работи едновременно с това, така че имате компетенцията да отговорите на въпроса. На 19 септември, тоест след няколко дена, в Брюксел, за да мрънка, ще отиде министър-председателят на така наречената държава Северна Македония Християн Мицкоски. И ще мрънка по темата да искат да разговарят с България за конституционни промени със забавено действие. Тоест да започнат преговорите за приемането им в Европейския съюз, а приемането на българите в Конституцията, което е в преговорната рамка, да се отложи за по нататък. Всъщност това мрънкало, само да Ви напомня какъв човек е, през април тази година ще Ви цитирам какво каза: „Връщат ни назад във времената от миналото, във времената на българската фашистка окупация по време на Втората световна война, към жертвите, които македонският свободолюбив народ даде, за да създаде своя собствена демократична държава. За да живеем днес това, което живеем, и да се отървем от такъв фашистки окупатор, какъвто беше българският през Втората световна война.“ Това нещо Мицкоски, което казва, е долна, мазна, гнусна, изберете си още някакво прилагателно, лъжа. Ще Ви кажа нещо, което обаче е факт и исторически документ точно от този период, за който той говори – 1941 година. Ще Ви цитирам вестник „Македонска трибуна“, който е издание на македонската общност в САЩ, в Индианаполис, тоест извън терена на бойните действия. Та там са написали следното македонците: „Навсякъде местните македонски българи са посрещали с ликуване българските войници. Населението е изцяло заявило желание, щото Македония да бъде присъединена към България.“ Та въпросът ми е: каква ще бъде ответната реакция на българското правителство на това предложение на мрънкалото Мицкоски в Брюксел за нарушаване на преговорната рамка?

house-speaker (ID: Председател Росица Кирова):
Благодаря Ви, господин Йорданов. Имате думата за отговор, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Йорданов, лесен въпрос ми задавате. Има решения на Народното събрание – две, в тази област. Никога не съм се отклонявал от решение на Народното събрание. Ако не приемете някакво ново, няма за какво да преговарям. Имаме позиция на България. Те казват, че няма да преговарят със служебно правителство, но аз бих казал: от наша страна няма и желание за преговори, тъй като няма за какво да преговаряме. Има общоевропейска позиция да преговарят с Европейския съюз. Категорично да Ви кажа, няма промяна никаква. Спазваме решението на Народното събрание във вида, в който е прието. Ако решите нещо друго, вече тогава ще се съобразя. В противен случай няма какво да коментираме. Благодаря.

house-speaker (ID: Председател Росица Кирова):
Благодаря Ви, господин Главчев. Имате думата, господин Йорданов.

parl-member (ID: Тошко Йорданов):
Не е точно така, господин Министър-председател, защото държавата трябва в тази ситуация да вземе ясна и твърда позиция веднага и да я заяви публично, абсолютно демонстративно и в Европейския съюз, и пред българските медии. Не аз да Ви задавам въпрос. Трябваше отдавна Министерството на външните работи и Вие като министър председател да излезете, да кажете, че това са невъзможни неща. Да кажете, че те трябва да си спазват договорите. Да кажете, че те нарушават правата на българите и да им кажете, преди да направят тези неща изобщо, че нямат право да се обаждат, а не да им казвате: Вие докато не решите друго. Ние вече сме решили нещо и затова Вие трябва публично постоянно да затвърждавате тази позиция, да водите разговори с нашите партньори в Европейския съюз, да изисквате от тях публично поемане на ангажимент, че няма да се тръгне в тази посока, за да не Ви задавам аз такива въпроси.

house-speaker (ID: Председател Росица Кирова):
Имате думата за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Йорданов, точно това направих на последния Европейски съвет. Във формата Европейски съвет заявих, че Република Северна Македония не се съобразява с поети ангажименти, в резултат на което и премиерът на Гърция каза същото – че пък Република Северна Македония не спазва Преспанския договор, така че заявили сме позицията си на възможно най-високото ниво – Европейски съвет.

house-speaker (ID: Председател Росица Кирова):
Благодаря Ви, господин Главчев. Уважаеми господа народни представители, това беше последният въпрос от контрола по чл. 105 от Правилника за организацията и дейността на Народното събрание. Ще Ви запозная с получените писмени отговори на въпроси и питания за периода от 16 август до 12 септември 2024 г., след което ще продължим с парламентарния контрол по чл. 92 – 104 от 11,00 ч. Писмени отговори от: - служебния министър Атанас Запрянов на въпрос от народния представител Корнелия Нинова; на въпрос от народния представител Христо Гаджев; - служебния министър Атанас Илков на въпрос от народния представител Александър Симидчиев; на въпрос от народния представител Ангел Янчев; на четири въпроса от народния представител Божидар Божанов; на въпрос от народния представител Вяра Тодева; на въпрос от народните представители Георги Георгиев и Никола Димитров; на въпрос от народния представител Деница Сачева; на въпрос от народния представител  Елисавета Белобрадова; на въпрос от народния представител Ивайло Папов; на въпрос от народния представител Йордан Терзийски; на въпрос от народния представител Калина Константинова; на въпрос от народния представител Корнелия Нинова; на въпрос от народния представител Кристина Петкова; на два въпроса от народния представител Кръстьо Врачев; на въпрос от народния представител Любен Иванов; на въпрос от народния представител Павлин Петров; на три въпроса от народния представител Стела Николова; на въпрос от народните представители Халил Летифов и Шендоан Халит; на въпрос от народния представител Явор Божанков; - служебния министър Валентин Мундров на въпрос от народния представител Божидар Божанов; на въпрос от народния представител Корнелия Нинова; - служебния министър Виолета Коритарова-Касабова на четири въпроса от народния представител Андрей Цеков; на въпрос от народния представител Божидар Божанов; на въпрос от народния представител Веска Ненчева; на въпрос от народния представител Деница Симеонова; на въпрос от народния представител Деница Сачева; на въпрос от народния представител Димитър Найденов; на въпрос от народния представител Димитър Николов; на въпрос от народния представител Иван Белчев; на два въпроса от народния представител Константина Петрова; на два въпроса от народния представител Корнелия Нинова; на въпрос от народния представител Кристина Петкова; на два въпроса от народния представител Людмила Илиева; на въпрос от народния представител Рая Иванова; на три въпроса от народния представител Стела Николова; на въпрос от народните представители Халил Летифов и Шендоан Халит; на два въпроса от народния представител Христинка Иванова; - служебния министър Владимир Малинов на два въпроса от народния представител Венко Сабрутев; на въпрос от народния представител Георги Георгиев; на въпрос от народния представител Димитър Найденов; на въпрос от народните представители Искра Михайлова и Даниел Проданов; на два въпроса от народния представител Корнелия Нинова; на два въпроса от народния представител Мартин Димитров; на въпрос от народния представител Петя Димитрова; - служебния министър Галин Цоков на въпрос от народния представител Ангел Янчев; на въпрос от народния представител Божидар Божанов; на въпрос от народния представител Веска Ненчева; на въпрос от народния представител Вяра Тодева; на три въпроса от народния представител Елисавета Белобрадова; на два въпроса от народния представител Иван Белчев; на въпрос от народните представители Йордан Терзийски и Татяна Султанова; на два въпроса от народния представител Корнелия Нинова; на въпрос от народния представител Маргарита Генчева; на въпрос от народния представител Рая Иванова; на въпрос от народния представител Светослав Тодоров; на въпрос от народните представители Татяна Султанова, Николай Денков, Елисавета Белобрадова, Венко Сабрутев, Венеция Нецова-Ангова, Ивайло Митковски и Богдан Богданов; на въпрос от народния представител Хюсни Адем; - служебния министър Галя Кондева-Мънкова на въпрос от народния представител Божидар Божанов; на въпрос от народния представител Виолета Кърпачева; на въпрос от народния представител Георги Куков; на въпрос от народния представител Димитър Найденов; на въпрос от народния представител Димо Дренчев; на въпрос от народния представител Иван Белчев; на въпрос от народния представител Катя Панева; на въпрос от народния представител Корнелия Нинова; на въпрос от народните представители Павел Христов, Красен Кръстев и Кристиан Ганчев; на въпрос от народния представител Петър Петров; на два въпроса от народния представител Стела Николова; на въпрос от народния представител Явор Божанков; - служебния министър Георги Гвоздейков на четири въпроса от народния представител Димитър Найденов; - служебния министър Георги Глушков на въпрос от народния представител Корнелия Нинова; на два въпроса от народния представител Кристина Петкова; на два въпроса от народния представител Петя Димитрова; - служебния министър Георги Тахов на питане от народния представител Младен Шишков; на два въпроса от народния представител Ангел Славчев; на два въпроса от народния представител Божидар Божанов; на въпрос от народния представител Даниел Петров; на въпрос от народния представител Деница Симеонова; на въпрос от народния представител Димитър Найденов; на въпрос от народния представител Катя Панева; на три въпроса от народния представител Корнелия Нинова; на два въпроса от народния представител Кристина Петкова; на въпрос от народния представител Лена Бориславова; на въпрос от народния представител Лариса Савова; на въпрос от народния представител Любен Иванов; на въпрос от народния представител Петър Петров; на въпрос от народния представител Мартин Димитров; на въпрос от народния представител Румен Христов; на два въпроса от народния представител Стела Николова; на въпрос от народния представител Стоян Таслаков; на въпрос от народния представител Христинка Иванова; - служебния министър-председател Димитър Главчев на два въпроса от народния представител Божидар Божанов; на два въпроса от народния представител Иван Белчев; на два въпроса от народния представител Корнелия Нинова; - служебния министър Евтим Милошев на въпрос от народния представител Божидар Божанов; на въпрос от народния представител Иван Белчев; на въпрос от народния представител Корнелия Нинова; - служебния министър Ивайло Иванов на въпрос от народния представител Деница Сачева; на въпрос от народния представител Корнелия Нинова; - служебния министър Иван Кондов на въпрос от народния представител Божидар Божанов; на въпрос от народния представител Кристина Петкова; на въпрос от народния представител Мартин Димитров; - служебния министър Красимира Стоянова на въпрос от народния представител Ангел Славчев; на въпрос от народните представители Емил Янков и Никола Димитров; на въпрос от народния представител Звезделина Каравелова; на въпрос от народния представител Ивайло Костадинов; на въпрос от народния представител Корнелия Нинова; на два въпроса от народния представител Маргарита Генчева; на два въпроса от народния представител Стела Николова; - служебния заместник министър-председател и служебен министър Людмила Петкова на въпрос от народния представител Венко Сабрутев; на въпрос от народния представител Гюнай Хюсмен; на въпрос от народния представител Деница Сачева; на въпрос от народния представител Калина Константинова; на въпрос от народния представител Корнелия Нинова; на въпрос от народния представител Мартин Димитров; на въпрос от народния представител Стефан Мирев; - служебния министър Мария Павлова на два въпроса от народния представител Корнелия Нинова; на въпрос от народния представител Мартин Димитров; - служебния министър Найден Тодоров на въпрос от народния представител Виолета Кърпачева; на въпрос от народния представител Деница Сачева; на въпрос от народния представител Димитър Найденов; на въпрос от народния представител Йордан Терзийски; на въпрос от народния представител Корнелия Нинова; на въпрос от народния представител Коста Стоянов; на въпрос от народния представител Любен Иванов; на въпрос от народния представител Стела Николова; - служебния министър Петко Николов на питане от народния представител Кирил Тодоров; на два въпроса от народния представител Корнелия Нинова; на въпрос от народния представител Любен Иванов; на три въпроса от народния представител Мартин Димитров; на въпрос от народния представител Рая Иванова; - служебния министър Петър Димитров на два въпроса от народния представител Ангел Славчев; на въпрос от народния представител Веска Ненчева; на четири въпроса от народния представител Георги Иванов; на два въпроса от народния представител Димитър Найденов; на въпрос от народния представител Иван Белчев; на въпрос от народния представител Катя Панева; на два въпроса от народния представител Корнелия Нинова; на въпрос от народния представител Красимир Йорданов; на въпрос от народния представител Любен Иванов; на въпрос от народния представител Мартин Димитров; на въпрос от народния представител Петър Петров; на въпрос от народния представител Стела Николова; на въпрос от народния представител Стоян Таслаков; на въпрос от народния представител Христинка Иванова; - служебния министър Росен Карадимов на питане от народния представител Кирил Тодоров; на въпрос от народния представител Корнелия Нинова; на въпрос от народния представител Мартин Димитров. И с това са изчерпани получените писмени отговори за периода 16 август – 12 септември 2024 г. Колеги, продължаваме в 11,00 ч. с парламентарен контрол по чл. 92 – 104 от Правилника.  (След почивката.)

house-speaker (ID: Председател Росица Кирова):
Колеги, възобновявам заседанието. Започваме с: ПАРЛАМЕНТАРЕН КОНТРОЛ. Първи на въпроси на народните представители ще отговаря Димитър Главчев – служебен министър-председател на Република България. Първият въпрос е на Атанас Атанасов относно решение на Министерския съвет да предложи Георги Йорданов за награждаване с орден „Стара планина“ – първа степен. Господин Атанасов, заповядайте да развиете своя въпрос. (Шум и реплики от „БСП за България“.)

parl-member (ID: Атанас Атанасов):
Благодаря Ви, госпожо Председател. Уважаеми господин Главчев, преди известно време прочетох от тази трибуна една декларация, която е във връзка с този…

external (ID: Реплики От Бсп За България):
Опит направихте! Неуспешен!

parl-member (ID: Атанас Атанасов):
Може ли да…

house-speaker (ID: Председател Росица Кирова):
Колеги, ще Ви помоля да запазите тишина. Проявете уважение към изказващия се.

parl-member (ID: Иван Петков):
Да видим какво ще каже.

house-speaker (ID: Председател Росица Кирова):
Ще Ви помоля да запазите тишина.

parl-member (ID: Атанас Атанасов):
В тази връзка моят въпрос, господин Главчев, е продиктуван от това, че Вие като висш номенклатурен кадър на ГЕРБ бяхте председател на Народното събрание, излъчен от ГЕРБ, тоест от „Граждани за европейско развитие“, искам да разбера Вашата лична мотивация като министър-председател да подкрепите това решение на Министерския съвет за удостояване с най-висшето звание на Република България – орден „Стара планина“, на Георги Йорданов, който е бил…

external (ID: Реплики От Бсп За България):
Какъв? Какъв?

parl-member (ID: Атанас Атанасов):
…кандидат член на Политбюро на ЦК на БКП, министър на културата…

external (ID: Реплика От Бсп За България):
И какво?

parl-member (ID: Атанас Атанасов):
…и така нататък.

parl-member (ID: Борислав Гуцанов):
И е направил повече неща от Вас.

parl-member (ID: Атанас Атанасов):
В тази връзка има действащ закон в България, с който комунистическият режим е обявен за пристъпен. Моля Ви да изразите Вашите мотиви по какъв начин кореспондира това Ваше решение с този действащ закон, с който комунистическият режим е обявен за престъпен? Това е моят въпрос. Благодаря Ви.

parl-member (ID: Борислав Гуцанов):
Не Ви ли е срам бе, господин Генерал?

house-speaker (ID: Председател Росица Кирова):
Благодаря за въпроса, господин Атанасов. Заповядайте за отговор, господин Главчев, имате думата.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Атанасов, награждаването с орден „Стара планина“ – първа степен, на Георги Йорданов Момчев е извършено в съответствие с условията и реда, предвидени в Закона за ордените и медалите на Република България. Предложението за неговото награждаване изхожда от инициативен комитет на културни дейци и е подкрепено от постоянно действащата в Министерството на културата Комисия за разглеждане на предложения за награждаване на изтъкнати български творци с държавни награди, като е внесено за разглеждане в Министерския съвет въз основа на мотивирано предложение от министъра на културата.

parl-member (ID: Иван Ченчев):
Господин Министър, може да не отговаряте на това. На тоя въпрос може да не отговаряте.

house-speaker (ID: Председател Росица Кирова):
Ще Ви помоля, господин Ченчев – моля, запазете тишина! Слушаме Ви, господин Главчев.

external (ID: Служебен Министър-Председател Димитър Главчев):
В изпълнение на чл. 11, ал. 6 от Закона за ордените и медалите на Република България за Георги Йорданов Момчев е извършена проверка по реда на Закона за достъп и разкриване на документи и за обявяване на принадлежност на български граждани към Държавна сигурност, разузнавателните служби на Българската народна армия, като не са открити документи за установяване на принадлежност съгласно (ръкопляскания и възгласи от „БСП за България“: „Браво! Браво!“), съгласно разпоредбите на чл. 25 от същия Закон.

parl-member (ID: Иван Петков):
Може ли да повторите още веднъж, че генералът не чу.

external (ID: Служебен Министър-Председател Димитър Главчев):
Предвид гореизложеното решението на Министерския съвет се явява законосъобразно. Що се отнася до Закона за обявяване на Комунистическия режим (ръкопляскания и възгласи от „БСП за България“: „Браво! Браво!“) в България за престъпен, същият има декларативен характер и своето историческо и политическо значение, но от правна страна не съдържа лустрационни разпоредби, които да съставляват нормативна пречка за удостояване на заслужили личности от близкото минало с най-високото държавно отличие за техния безспорен принос към българската култура, какъвто е случаят (ръкопляскания и възгласи от „БСП за България“: „Браво! Браво!“) с награждаването на Георги Йорданов Момчев. (Ръкопляскания и възгласи от „БСП за България“: „Браво! Браво!“) Господин Атанасов, аз лични мотиви нямам в случая. (Шум и реплики от „БСП за България“.)

house-speaker (ID: Председател Росица Кирова):
Благодаря за отговора, господин Главчев. (Шум и реплики от „БСП за България“.) Имате думата за реплика, господин Атанасов. Колеги, наистина ще Ви помоля да запазите тишина, за да можете да чуете репликата.

parl-member (ID: Атанас Атанасов):
Господин Главчев, как така нямате Вие лични мотиви за това? Какви особени заслуги може да има един висш функционер на Българската комунистическа партия, която е обявена (шум и реплики от „БСП за България“) със закон за престъпна организация – искам да питам? Искам да Ви дам един много важен факт, който (шум и реплики от „БСП за България“), разбира се, има значение за цялата тази проблематика. Има решение на ЦК на БКП на Народна Република България за сливане на Народна Република България със Съветския съюз. (Шум и реплики от „БСП за България“.) В тази връзка през 2012 г. президентът на Република България Росен Плевнелиев е заявил, че най-голямото предателство в историята на България е предложението на Комунистическата партия за сливане (шум и реплики от „БСП за България“) на България със Съветския съюз.

parl-member (ID: Борислав Гуцанов):
Е какъв е бил Плевнелиев? Колко мандата изкара? (Шум и реплики от „БСП за България“.)

parl-member (ID: Атанас Атанасов):
Беше… (Шум и реплики от „БСП за България“.) А бе, вижте се къде сте застанали…

house-speaker (ID: Председател Росица Кирова):
Ако обичате, колеги, моля Ви.

parl-member (ID: Атанас Атанасов):
Това са срамни неща за историята на държавата. (Шум и реплики от „БСП за България“.) В репликата аз искам да Ви попитам: кажете каква е Вашата лична мотивация към цялата тая фактология, която Ви излагам. (Шум и реплики от „БСП за България“.)

house-speaker (ID: Председател Росица Кирова):
Заповядайте за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаеми господин Атанасов, както споменах при отговора, лична мотивация нямам. Това е решение на Министерския съвет, който е колегиален колективен орган и той прави предложение до Президента на Република България – впрочем това ми дава възможността да допълня, че с Указ № 197 от 6 август 2024 г., който е обнародван в „Държавен вестник“, бр. 67 от 9 август 2024 г., Георги Иванов Момчев е награден с орден „Стара планина“ – първа степен. (Ръкопляскания и възгласи от „БСП за България“: „Браво! Браво!“)

parl-member (ID: Иван Ченчев):
Господин Главчев, кажете за инициативния комитет.

house-speaker (ID: Председател Росица Кирова):
Уважаеми господин Ченчев… (Реплика от народния представител Иван Ченчев.) Уважаеми господин Ченчев, моля, не влизайте в диалог с министър-председателя, защото сме в процедура на парламентарен контрол.

parl-member (ID: Йордан Иванов):
Изгонете Ченчев!

house-speaker (ID: Председател Росица Кирова):
Преминаваме към следващия въпрос. Между другото, завидно е единството на групата на БСП по тази тема, което не може да не ни радва всички. (Ръкопляскания.) Следващият въпрос е от Рая Иванова относно осигуряване на вода за питейно-битово водоснабдяване и напояване на земеделски култури на територията на Република България. Госпожо Иванова, имате думата.

parl-member (ID: Рая Иванова):
Госпожо Председател! Господин Министър-председател, в последно време се забелязват намалели количества на водните обеми на реките и съществуващите язовири на територията на Република България съгласно предоставената информация на МОСВ. На много места в страната има режими на ползването на водата за питейно-битово водоснабдяване. На места дори няма такова. Налага се осигуряване на допълнителни водни количества на някои язовири. Не са отпуснати предварително заявените от земеделските производители обеми вода за напояване на земеделски култури. В малките населени места се наблюдава последователно пресушаване и унищожаване на местните язовири за напояване на земеделски култури, а вероятно и за питейно-битово водоснабдяване, вместо появата на нови такива. Към настоящия момент България изпълнява задълженията си по предоставяне на води за напояване на Гърция и в публичното пространство се обсъжда сключване на споразумение с Турция по подобен въпрос. Предвид това, че въпросът ми е зададен в средата на август месец, стана ясно, че споразумението с Гърция е с изтекъл срок, а с Турция вероятно не се водят преговори за това. Предвид изтеклия срок на споразумението с Гърция, в публичното пространство се заговори за продажба на вода на Гърция и на Турция. На фона на това списъкът на комплексните и значими язовири по приложение № 1 към Закона за водите в последните години намалява, а не се увеличава. Това се отнася и за процента на запълване на част от язовирите в списъка. През 2010 г. списъкът се е увеличил с две позиции като единственият нов язовир е язовир „Цанков камък“, построен през 2010 г. за нуждите на Националната електрическа компания. От 2008 г. списъкът е намалял с две позиции. Предвид гореизложеното, общата компетентност на Министерския съвет и обстоятелството, че въпросът за осигуряването на необходимите количества вода за питейно-битово водоснабдяване и напояване на земеделски култури е въпрос на национална сигурност и следва да е приоритет в работата на правителството, Ви задавам следния въпрос: как оценявате държавната политика по осигуряване на вода за питейно-битово водоснабдяване и напояване на земеделски култури на територията на Република България и възнамерявате ли да предприемете допълнителни мерки по осигуряването на нужните количества вода, за да задоволите нуждите на населението на нашата, а предвид изложеното – и на съседни на България държави, като се има предвид не само съществуващата инфраструктура, но и възможността и необходимостта от възстановяване на съществуваща, макар и само на хартия, инфраструктура и създаване на нова? Благодаря Ви.

house-speaker (ID: Председател Росица Кирова):
Заповядайте за отговор, господин Главчев. Нека да поздравим децата, които са на балкона и наблюдават днешния парламентарен контрол. Здравейте! (Ръкопляскания.)

external (ID: Служебен Министър-Председател Димитър Главчев):
Уважаема госпожо Председател, уважаеми народни представители, уважаеми гости, уважаема госпожо Иванова, проблемите с водоснабдяването обхващат все повече райони на страната, с което засегнатото от въведените режими население се увеличава. Факторите, обуславящи настоящото положение, са комплексни. От една страна голяма част от ВиК инфраструктурата е силно амортизирана и често аварира, а от друга страна все по-осезателно се усещат и промените в климата, изразяващи се в по-дълги периоди на засушаване и пресъхване на водоизточници, последвани от периоди на интензивни валежи и наводнения. Това поставя пред изпитание съществуващата ВиК инфраструктура, която трябва да бъде адаптирана към климатичните процеси. В тази връзка е изключително важно следващите години да се гарантира непрекъснатост и надеждност на водоснабдяването. В редица населени места недостигът на вода във водоснабдителните системи се дължи на продължителния период на засушаване през последните месеци и силно намалелия дебит на водоизточниците, както и на повишената консумация през летния период. Други причини за нарушаване на водоснабдяването на населените места са трудните терени, през които преминават довеждащите водопроводи и съответно увеличеното време за отстраняване на аварии по тях, но причините, вярвам, са ясни на повечето от тук присъстващите народни представители. От значение най-вече е какво е предприето. Приложимите мерки за значително намаляване на риска от недостиг на водни ресурси и от влошаване на качеството както на подземните, така и на повърхностните води са свързани с проучване и изграждане на нови водоизточници или резервно захранване от водоснабдителни системи в съседни населени места, изграждане на язовири, реконструкция и подготовка на резервни водоизточници за пускане в работен режим при възникнала необходимост, зониране на населеното място за равномерно разпределяне на наличните водни обеми, реконструкция и рехабилитация на напорни резервоари, реконструкция и рехабилитация на довеждащите водопроводи, реконструкция и рехабилитация на вътрешната водопроводна мрежа. В изпълнение на държавната политика в отрасъл „Водоснабдяване и канализация“ по проект „Подпомагане на регионалното инвестиционно планиране на отрасъл ВиК“ са разработени регионални прединвестиционни проучвания на четиринадесет обособени територии. Към момента изпълнението на по-голяма част от обектите вече е приключило и те са въведени в експлоатация, а за част от обектите в областите Бургас, Варна, Перник, Пловдив и Сливен изпълнението на дейностите ще продължи във фаза 2 с финансиране от Програма „Околна среда“ 2021 – 2027 г. В резултат към края на 2023 г. за 22 от общо 28 административни области в страната има разработени регионални прединвестиционни проучвания с конкретни мерки за постигане на съответствие с Директива 91/271/EИО за пречистване на градските отпадъчни води и с Директива 2020/2184 относно качеството на водата, предназначена за консумация от човека. В изпълнение на чл. 107, ал. 1, т. 3 и ал. 13 от Закона за държавния бюджет на Република България за 2024 г. са подписани споразумения между министъра на регионалното развитие и благоустройството и кметовете на общините за проектно финансиране на инвестиции и ремонт, модернизация на ВиК мрежите на стойност над 700 млн. лв. По отношение предприетите мерки за задоволяване нуждите на водни маси за напояване отбелязвам, че „Напоителни системи“ ЕАД е бенефициент по Подмярка 4.3 „Подкрепа за инвестиции в инфраструктура, свързана с развитието, модернизирането или адаптирането на селското и горското стопанство“ и Програма „Развитие на селските райони“ 2014 – 2020 г. Подписани са договори за рехабилитация на 24 обекта, представляващи хидромелиоративни съоръжения, находящи се на територията на цялата страна. Възстановяват се участъци от главните напоителни канали, дюкери, помпени станции, които са от съществено значение за предоставяне на услугата „Доставка на вода за напояване“. Обявена е обществена поръчка за проектиране на 41 обекта, които ще бъдат рехабилитирани със средства по Стратегическия план за развитие на земеделието и селските райони 2023 – 2027 г.·(Председателят дава сигнал, че времето е изтекло.) С изпълнение на дейностите ще бъде осигурена възможност за по-пълноценно усвояване на водните ресурси за нуждите на напояването, както и увеличаване на площите, до които дружеството ще доставя вода за напояване.

house-speaker (ID: Председател Росица Кирова):
Благодаря, господин Главчев. Заповядайте за реплика, госпожо Иванова.

parl-member (ID: Рая Иванова):
Благодаря за отговора. Във връзка с повишения интерес на обществото по въпроса и с обстоятелството, че следва да бъде внесен бюджет за 2025 г., във връзка с цитираните от Вас финансирания: възнамерявате ли да включите допълнително финансиране за разходи за подобряване на съществуващата и нова инфраструктура по въпроса? Благодаря Ви.

house-speaker (ID: Председател Росица Кирова):
Благодаря за репликата, госпожо Иванова. Имате думата за дуплика, господин Главчев.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители! Уважаема госпожо Иванова, отделно от горните действия, с моя заповед № Р-153 от 27 август 2024 г. е създадена работна група за справяне с безводието в страната, която има за цел да идентифицира краткосрочни мерки за решаване на проблема с водоснабдяването на населението и напояването на земеделските култури, както и да предложи конкретни решения за подобряване на ефективността и контрола, за да се гарантират водните запаси в страната. В заключение, бих искал да поставя темата в по-широк контекст. Проблемите, които дискутираме днес в парламента, са проблеми на цялото общество, към които следва да подхождаме отговорно не само когато сме изправени пред водна криза и наши съграждани търпят неудобствата да са лишени от този ценен ресурс. Водата е въпрос на национална сигурност, спрямо който не може да има нито политическо разделение и разногласие, нито оправдания, свързани с парламентарната криза. Правителство, парламент и местна власт следва да действат в синхрон, независимо от идеологически пристрастия, различия във възможните решения и липсата на доверие между институциите. Единствената легитимна цел на всички нас е възможно най-малко граждани да са поставени пред неприемливата ситуация да нямат капка вода или да са потопени под вода в европейска държава в 21 век. Да, има климатични промени, има извънредни ситуации, но има и решения. Казвам тези думи с ясното съзнание, че действам като служебен министър-председател с ограничен хоризонт, но и с пълната отговорност ръководеното от мен служебно правителство да направи възможното за избягване на описаните във въпроса Ви проблеми. Относно репликата Ви. В рамките на бюджетната процедура, която предстои, там е мястото всъщност да се обсъдят тези въпроси и съответно, ако народното представителство реши, да приеме това, за което говорите. Знаете, че такава е процедурата. Благодаря Ви.

house-speaker (ID: Председател Росица Кирова):
Благодаря Ви за отговора, господин Главчев. Преминаваме към следващия въпрос от народните представители Джевдет Чакъров, Джейхан Ибрямов, Рамадан Аталай, Валентин Тончев и Левент Мемиш относно назначаване на ярки политически фигури за областни управители в Хасково, Търговище и Шумен. Заповядайте, господин Мемиш, да развиете въпроса.

parl-member (ID: Левент Мемиш):
Благодаря. Уважаема госпожо Председател, уважаеми народни представители! Уважаеми господин Министър-председател, по време на предходния служебен кабинет в областите, в които ДПС е първа политическа сила според резултатите от последните предсрочни избори, с решение на Министерския съвет бяха назначени областни управители – членове на ДПС. В рамките на по-малко от месец назначените областни управители в Кърджали и Смолян, както и заместник областните управители на Плевен и Добрич бяха освободени от Вас под претекст, че са проявили явни политически пристрастия, като са заявили подкрепата си за почетния председател на ДПС доктор Ахмед Доган. В същото време назначените от Вас областни управители в Хасково, Търговище и Шумен все още не са освободени от длъжност, въпреки открито заявените от тях политически пристрастия както в областите, в които са назначени, така и в медийното пространство. Това се вижда особено отчетливо през последните дни, когато същите изразиха открито позицията си в подкрепа на определени политически субекти. Ние, народните представители от ДПС, без Пеевски и група, се обръщаме към Вас с призив да изпълните служебните си задължения безпристрастно, защото това ще даде увереност на нас и на цялото общество. Настояваме за незабавно предприемане на действия в тази посока. На 27 октомври 2024 г. предстоят поредните предсрочни парламентарни избори, а именно областните управители имат пряка и важна роля за провеждането на честни, свободни и демократични избори. В тази връзка нашият въпрос към Вас е: кога ще прилагате еднакви стандарти при взимането на Вашите решения, предприемайки своевременни действия за постигане на действителна отдалеченост от всички политически сили, и кога ще освободите от длъжност упоменатите по-горе областни управители? Благодаря Ви.

house-speaker (ID: Председател Росица Кирова):
Имате думата за отговор, господин Главчев. Заповядайте.

external (ID: Служебен Министър-Председател Димитър Главчев):
Уважаема госпожо Председател, уважаеми народни представители, уважаеми господа Чакъров, Ибрямов, Аталай, Тончев и Мемиш! Във въпроса си сте използвали бланкетни твърдения с висока степен на абстрактност относно заявени политически пристрастия от областните управители на Хасково, Търговище и Шумен. В отговор Ви уверявам, че към този момент до мен не са достигнали конкретни сведения от достоверни източници, които да ми дават основания да предприема действията, към които ме приканвате. Бих искал да обърна внимание на обстоятелството, че актуалността на коментирания въпрос произтича от конфликт с вътрешнопартиен характер, който наскоро придоби публичност. Последните седмици сме свидетели на опити за въвличане на различни държавни органи и институции в разрешаването на този конфликт в полза на едно или друго крило от Движението за права и свободи, което противоречи на базови принципи на правовата държава. Политическите партии са доброволни сдружения на граждани с избирателни права съгласно българското законодателство. Те съдействат за формиране и изразяване на политическа воля чрез избори или по други демократични начини и използват демократични средства и методи за постигане на политическите си цели. Неуместно и недопустимо е да се търси решаване на вътрешнопартийни проблеми посредством лостове и механизми на въздействия, които стоят в правомощията на изпълнителната власт. В мое лице служебното правителство стои на позицията, че всички областни управители, които към момента заемат тази длъжност, изпълняват добросъвестно своите служебни задължения и с действията си, в качеството си на областни управители, не са дали повод за своето отстраняване от длъжност.

house-speaker (ID: Председател Росица Кирова):
Благодаря за отговора, господин Главчев. Заповядайте за реплика, господин Мемиш.

parl-member (ID: Левент Мемиш):
Благодаря, уважаема госпожо Председател. Уважаеми народни представители, уважаеми господин Главчев, ние ще Ви предоставим снимкови материали. В момента цяла България, и не само, ставаме свидетели на процеси, които текат, и как повечето държавни институции обслужват определени политически фигури. Не знам дали всички си даваме сметка, че в момента се пише новата история на България. Нашата кауза е в името на името и ние живеем за нашето достойнство. Вие рискувате да бъдете запомнен като неравноотдалечен служебен премиер. Запомнете! Днес сме ние, а утре кой следва?! Благодаря.

house-speaker (ID: Председател Росица Кирова):
С това въпросите към служебния министър-председател на Република България господин Димитър Главчев бяха изчерпани. Благодарим Ви за участието в днешния парламентарен контрол, господин Главчев. Преминаваме към въпроси, отправени към министъра на образованието и науката – господин Галин Цоков. Първият въпрос е от народния представител Елисавета Белобрадова – не я виждам в зала, така че ще преминем към втория въпрос – от народния представител Йорданка Фандъкова, относно изпълнение на препоръките на Сметната палата и приемане на държавни образователни стандарти за управление на качеството. Заповядайте, госпожо Фандъкова – имате думата.

parl-member (ID: Йорданка Фандъкова):
Уважаема госпожо Председател, уважаеми колеги, уважаеми господин Министър! Доста време мина, откакто зададох този въпрос. Имахме възможност с господин Цоков да коментираме темата и в Комисията, но все пак ще използвам възможността да поставя един от най-важните въпроси в сферата на образованието, който вълнува цялото общество, разбира се, и колегите, които работят в системата, както и всички родители. Ние всички търсим теми и каузи, които да ни обединяват и аз вярвам, че образованието е именно такава тема, основата върху която градим успешното бъдеще на страната ни и не просто образованието, а качественото образование. През последните години се направиха доста инвестиции, особено в учителите, в материалната база, но остава отворен въпросът с качеството на образованието. Политическата криза през последните три-четири години забави чувствително важни за качественото образование реформи. Инвестициите в образованието, които се превърнаха в приоритет по време на управлението на ГЕРБ, особено в последния мандат – с увеличаване на учителските заплати, с програмите за инвестиции, с откриване на STEM кабинети – всичко това е чудесно, но най-важната промяна, промяната в учебното съдържание се забави чувствително през последните години. Неслучайно резултатите от международните изследвания като PISA констатират сериозни дефицити при българските ученици по отношение на функционалната грамотност. Много важен е и докладът на Сметната палата, който е много конкретен и дава конкретни препоръки. Една от препоръките в доклада е предприемане на неотложни действия за приемане на държавни образователни стандарти за управление на качеството и създаване на единна система за самооценка и механизъм за управление и повишаване качеството на училищното образование въз основа на постигнати резултати. В доклада се отправят препоръки и по отношение на процесите на оценяване и инспектиране и в тази връзка аз зададох към господин министъра въпроси: в какви срокове се очаква да бъде предложен план за изпълнение препоръките на Сметната палата и съответно създаване и одобряване на наредба за качеството на образованието? И разбира се, въпросът с наредбата засяга и конкретен срок: на какъв етап е проектът за наредбата за управление на качеството и кога очаквате да бъде внесена за разглеждане в Народното събрание? Вярвам, че това наистина е най-важният обединяващ въпрос. Той изисква пълен консенсус и Ви уверяваме, че всички – смятам, че мога да кажа от името на всички в Народното събрание, че ще Ви помагаме, но това е въпрос, който трябва да се дискутира и да се постави на сериозно обществено обсъждане. Благодаря Ви.

house-speaker (ID: Председател Росица Кирова):
Благодаря Ви, госпожо Фандъкова. Заповядайте за отговор, Министър Цоков. Имате думата.

external (ID: Служебен Министър Галин Цоков):
Уважаема госпожо Председател, уважаеми дами и господа народни представители! Уважаема госпожо Фандъкова, Вашият въпрос е наистина много важен от гледна точка както на изпълненията, препоръките на одитния доклад на Сметната палата за качеството на училищното образование в България, така и изобщо за развитието на нашата образователна система. Тук трябва да подчертая, че сроковете за изпълнение на препоръките на одитния доклад са до декември 2025 г. и ние вече сме съставили работен план-график за изпълнение на отделните препоръки. Много от тях са свързани, както Вие казахте, и с разработване на определени документи. В случая, когато говорим за стандарт за качество, нормативни документи – наредба за управление на качеството на образователните институции. По отношение на самата наредба. Ние работим вече няколко месеца от гледна точка на това, че имаше работна група, която включваше представители на педагогическата общност, директори, учители, представители на социалните партньори, на работодателски организации, която изработи най-обща визия и рамка за качеството на училищното образование. Между другото, тази визия и рамка бе обсъдена вече на Отрасловия съвет в Министерството на образованието и науката. Ние се опитваме обаче, както и Вие казахте, този важен документ, този важен стандарт за нашето училищно образование да не бъде приет с определен акт само отгоре, а да бъде подложен на много широко обсъждане и на апробиране. Всъщност това, което досега сме направили като рамка за качеството на училищното образование и за самооценяването на образователните институции, ще апробираме от началото на тази учебна година в 40 образователни институции. В момента конструираме и доуточняваме отделните инструменти за самооценка на образователните институции и правим извадковото разпределение на това кои ще се включат в апробирането. След това, което ще получим като обратна връзка от колегите от съответните образователни институции, ще обобщим техните предложения, техните допълнения, така че наистина тези инструменти, които сме подготвили, да станат действащи инструменти за самооценка на образователната институция и да могат да послужат като основа, обективна основа, свързана с конкретни индикатори и показатели по отношение на стандарта за управление на качеството на образователните институции. Много важно е и това, че – и е в една от препоръките на Сметната палата – има изискване и да се синхронизира, и да се повиши ролята на Националния инспекторат по образование, така че да могат да се синхронизират двете системи: от една страна –  системата на самооценка и управление на качеството на образователните институции, а от друга – системата на инспектиране, която ни дава външна оценка на качеството в съответните образователни институции. И това също ще го направим през следващите седмици. Имаме очаквания в края на месец октомври, когато имаме обратната връзка от образователните институции, да доработим рамката, да доработим драфта за стандарт за управление на качеството на образователните институции и в първата половина на ноември месец да ги отворим за обществено обсъждане, така че да получим и мнение от по-широката, не само педагогическа, общност, така че евентуално до края на календарната година този стандарт да бъде приет. Тук искам още нещо да добавя. Приемането на този стандарт, да речем, в началото на календарната 2025 г. ще има и определени моменти от гледна точка на това кога ще влезе напълно в сила новата наредба, защото ще се изисква технологично време образователните институции да адаптират своите инструменти за самооценка на качеството, така че най-вероятно стандартът ще започне да действа от началото на следващата учебна година, но така или иначе ние ще успеем по този начин да се вместим в сроковете, които е дала Сметната палата, за изпълнение на тази препоръка. Благодаря Ви още веднъж за въпроса.

house-speaker (ID: Председател Цончо Ганев):
Госпожо Фандъкова? Не искате. Госпожо Белобрадова, Вие си изпуснахте реда, но вече сте тук – заповядайте да зададете Вашия въпрос.

parl-member (ID: Елисавета Белобрадова):
Уважаеми господин Председател, уважаеми колеги! Уважаеми господин Министър Цоков, здравейте! Основна цел на инициативата „Европейски университети“ в нейната текуща пилотна фаза е създаването на транснационални междууниверситетски мрежи, в които студенти, академичен състав и изследователи от всички краища на Европа да могат да се ползват от безпрепятствена мобилност и заедно да създадат нови значими знания между различни държави и дисциплини. Ключови фактори за постигането на тази цел са способността на висшите училища да предлагат и участват в съвместни програми, включително интердисциплинарни, както и способността им да издават и да участват в издаването на съвместни дипломи. От държавите членки се очаква да работят съвместно на международно, национално и регионално равнище, както и между правителствата и институциите, за да установят и отстранят, когато е необходимо, пречките пред постигането на по-съвместими системи за висше образование и на по-тесни стратегически алианси на висшите училища, като се основават на мащабната работа, вече извършена чрез европейското пространство за образование. Необходимо е да се разработят ясни предложения, считано от 2022 г., заедно с имащите отношение национални и регионални органи в областта на висшето образование, висшите училища и заинтересованите страни. Тези предложенията ще спомогнат за премахването, когато е необходимо, на пречките пред сътрудничеството на европейско равнище, като проучат необходимостта и осъществимостта на съвместни европейски дипломи в рамките на алиансите на европейските университети и като насърчават по-нататъшното европейско сътрудничество в областта на осигуряването на качеството и автоматичното взаимно признаване на висше образование. Въз основа на тези изложени факти и на тези, понякога пожелателни думи, въпросът ми е следният: какви конкретни действия и мерки са предприети от Министерството на образованието и науката, за да гарантира пълноценното участие на българските висши училища в инициативата „Европейски университети“ по време на служебното правителство на Димитър Главчев – и предходното, и сегашното? Благодаря Ви.

house-speaker (ID: Председател Цончо Ганев):
Господин Министър, заповядайте за отговор.

external (ID: Служебен Министър Галин Цоков):
Уважаеми господин Председател, уважаема госпожо Белобрадова, дами и господа народни представители! Още от началото на тази инициатива „Европейски университети“ на Европейската комисия България и Министерство на образованието и науката активно се включват в даване възможност на българските университети да участват в консорциуми от европейски университети. Що се отнася конкретно за служебното правителство, където и аз съм служебен министър на образованието и науката, през 2024 г. след месец март, когато бе обявена малко по-рано в края на месец февруари втората покана за участие на университети в европейски консорциуми, ние успяхме да помогнем логистично на няколко български университета и след обявяването на края на програмата всъщност пет нови български висши училища се включиха в алианси на европейските университети. Това са Великотърновският университет, Русенският университет, Стопанската академия „Димитър Ценов“ – Свищов, Университетът по архитектура, строителство и геодезия – София, и Бургаският свободен университет. С това броят на пълноправните партньори от българска страна в алианси на европейските университети вече е тринайсет – десет държавни и три частни висши училища. Наред с това ние продължаваме тази добра традиция още от 2020 г. да съфинансираме участието на българските университети, като има възможност за двадесетпроцентно съфинансиране на държавните висши училища, а в момента е разработен един проект за национална програма, която е на вътрешноведомствено съгласуване за това тези 20% да се поемат от такава национална програма за висше образование, за да има още по-голяма устойчивост в участието на българските висши училища в алианси на европейските университети. Що се отнася и до втория важен проблем, който е свързан с този процес, проблемът по отношение на европейската диплома, който бе повдигнат всъщност от българския еврокомисар Илиана Иванова, аз имах и среща с нея в Министерство на образованието и науката преди няколко месеца, в която дискутирахме възможностите на българското висше образование да се адаптира към изискванията на една такава европейска диплома и проблемите, които има пред нашите висши училища, за да се включат в този процес. Имаше няколко срещи с различни висши училища, а през следващата седмица се организира в София една голяма международна конференция, която се организира от Министерство на образованието и науката, от Националната агенция за оценяване и акредитация и ще включи представители на различни университети от цяла Европа, на която ще се дискутират проблемите, свързани включително с европейската диплома и възможностите за европейска образователна степен във висше образование. Това е най-кратко, което мога да Ви отговоря. Благодаря Ви.

house-speaker (ID: Председател Цончо Ганев):
Благодаря Ви, господин Министър. Госпожо Белобрадова? Заповядайте. Много моля за тишина в залата.

parl-member (ID: Елисавета Белобрадова):
Уважаеми господин Председател, уважаеми колеги, уважаеми господин Министър Цоков! Тъй като темата е изключително важна, а от Вашия отговор останах с впечатлението, че всъщност досега имаме, да речем, спорадична подкрепа от страна на Министерство на образованието и науката към няколко университета, направена среща, организирана конференция, но всъщност нямаме, първо, анализ за това какви точно стратегически мерки трябва да бъдат предприети, второ, нямаме разписана подобна стратегия, нямаме заложени срокове и всъщност ние какво целим като резултати от висшето образование по отношение на адаптирането на висшето образование, по отношение на съвместната работа с другите университети. И моят въпрос по-скоро, ако можете да ми отговорите, имаме ли някакви заложени цели като висше образование и в какви срокове Вие ги виждате? Защото, да – служебните правителства в голяма степен са краткосрочни, но, както се вижда, Вашето участие в тях вече стана дългосрочен факт и би било добре да започне да се мисли по-стратегически. Затова кажете – имаме ли очертани цели и какви точно стратегически действия ще бъдат предприети, освен, нали, спорадични такива, макар и положителни. Благодаря Ви.

house-speaker (ID: Председател Цончо Ганев):
Благодаря Ви, госпожо Белобрадова. Господин Мистър, заповядайте, ако решите да отговорите.

external (ID: Служебен Министър Галин Цоков):
Благодаря Ви, господин Председател. Уважаема госпожо Белобрадова, всъщност аз в отговора споменах две неща, които са свързани и с общата стратегия за развитие на висшето образование в България. Едното е това, че от 2020 г. се подкрепя участието на българските висши училища в алиансите на европейските университети не само логистично, но и с тези 20%, с които се подпомагат финансово българските университети. И вторият важен момент е този, че ние в момента сме разработили национална програма, която да даде възможност за устойчиво и стратегическо развитие на включването на българските висши училища в алиансите на европейските университети, защото това наистина е една от стратегическите цели на българското висше образование. Чрез устойчивото тяхно включване в алиансите на европейските университети те да бъдат част от европейското пространство за висше образование и по този начин да стават още по-добри и още по-значими в Европа. По този начин ще могат да се привлекат и студенти, които да учат в българските висши училища определен период от време, и това е също възможност за развитие на нашето образование и привличане на студенти от европейски страни. Това е стратегическа цел, защото по този начин, влизайки в алианс на европейските университети, всяко висше училище ще получи добавена стойност по отношение на това да бъде както разпознаваемо, така и видимо, така и да разработи своите учебни програми и своите учебни планове за програмите, по които се обучават студентите, съвместно и координирано с водещи европейски университети и висши училища. Имаме много показателни примери в това отношение. Но това, което също е важно да кажа, е, че доколкото ние можем да придвижим тази програма и да стане действаща, това наистина ще е факт през следващия месец, но толкова да говорим за някакъв стратегически документ, който да излезе всъщност от служебното правителство и от нашето ръководство като служебно ръководство на Министерството на образованието и науката, ние не можем да си дадем такава амбиция. Можем, разбира се, да обобщим тези основни моменти, за които говорих, и да ги предадем като възможност за разработване вече на една устойчива стратегия на следващия редовен кабинет и редовен министър на образованието и науката. Благодаря Ви още веднъж.

house-speaker (ID: Председател Цончо Ганев):
Благодаря, господин Министър. Следващият въпрос е от народния представител Иван Петков относно ЛГБТ пропаганда в българските училища. Заповядайте, господин Петков.

parl-member (ID: Иван Петков):
Благодаря Ви, господин Председател. Господин Министър, уважаеми колеги! Уважаеми господин Министър, като народен представител получих сигнал от обезпокоени родители, които алармират, че в български училища са поставени постери за ЛГБТ пропаганда. Оказва се, че тя се извършва от неправителствена организация, но дейността се случва с любезното съдействие или бездействие на Министерството на образованието и науката, което няма нищо против пропагандата да се случва в българските училища. Постери призовават ученици, забележете – между 14- и 19-годишна възраст, тоест не само, че част от таргет групата е непълнолетна, но и малолетна, да се включат в проучване „Нагласите към ЛГБТИ+ – каквото и да е това – на учениците в българските гимназии през 2024 г.“ В тази връзка, господин Министър, моят въпрос към Вас е: информиран ли сте за кампанията за участие във въпросното проучване и одобрявате ли провеждането й сред малолетни и непълнолетни ученици? Благодаря.

house-speaker (ID: Председател Цончо Ганев):
Заповядайте, господин Министър.

external (ID: Служебен Министър Галин Цоков):
Уважаеми господин Председател, уважаеми господин Петков, уважаеми дами и господа народни представители! Благодаря Ви за въпроса,  макар че съдържа неверни твърдения за Министерството на образованието и науката, че ние сме имали бездействие или съдействие за провеждането на това проучване. Не само за Вашия въпрос, но и за друга информация, която получихме в Министерството на образованието и науката, ние проведохме много сериозно проучване съвместно с регионалните управления по образованието дали някъде в българската образователна система, система за училищно образование, е имало разположени такива постери, дали някъде в българското училище педагогически съветници, психолози, директори са съдействали за провеждането на това изследване. Оказа се, че никъде това не се е случило. Българските директори, българските училищни психолози, български съветници и класни ръководители са професионалисти. Те, за да разрешат едно такова изследване, независимо от неговата тема, те трябва да се допитат до родителите, да получат разрешение от родителите за всяко едно допитване до техните деца. Така че е абсурдно те да пристъпят тези свои професионални и етични норми. Още повече че през следващата седмица се уточни от самите организатори на изследването, че те не са получили никакво съдействие, нито са разположили постери или са пращали линкове до български  училища. Така че мога да Ви отговоря кратко на въпроса, че такава пропаганда не е била провеждана. Ако Вие посочите конкретно училище и конкретни факти, които можем да проверим, сме на Ваше разположение да направим допълнителна проверка. Благодаря.

house-speaker (ID: Председател Цончо Ганев):
Заповядайте за реплика, господин Петков.

parl-member (ID: Иван Петков):
Уважаеми господин Председател, уважаеми господин Министър, уважаеми колеги! Господин Министър, този въпрос го бях пуснал в края на юли месец, когато наистина имаше голяма реакция. Знаете много добре, имаше последствия и от комисии във връзка с приетия закон. Преди малко от Комисията по образованието и науката получих колко много дори неправителствени организации алармират срещу това, че не се правят дори такива неща и напротив, че приетият закон е в ущърб на дадена общност. Ние от Българската социалистическа партия се надяваме наистина, тъй като след няколко дена започва първият учебен ден, такъв вид проучвания с такава пропаганда да няма. Но имайте предвид, че наистина по времето, когато зададох този въпрос към Вас, наистина родители алармираха. Естествено, ще говоря с тях и сигналите, които съм получил, да Ви ги изпратя в Министерството. Благодаря.

house-speaker (ID: Председател Цончо Ганев):
Желаете ли дуплика, господин Министър?

external (ID: Служебен Министър Галин Цоков):
Благодаря Ви, господин Петков. Наистина, ако имате конкретни сигнали и данни за конкретни училища, ще Ви бъдем благодарни. Но искам да уверя и родителите, и учителите, и учениците в навечерието на новата учебна година, че в българското училище и в българското училищно образование не се провежда никаква пропаганда и няма да се провежда. Училището е място, където децата се образоват и образованието е всъщност най-добрата защита на българските деца срещу всякаква пропаганда. От друга страна, българските учители са професионалисти и те образоват и възпитават децата. Те не провеждат пропаганда в рамките на българското училище. Това също много ясно трябва да заявим. Ако някой прави това, то си носи съответните последици не само, свързани с тази промяна в Закона за предучилищното и училищното образование, но и с Етичния кодекс на съответното училище, с другите разпоредби на Закона за предучилищното и училищното образование. От друга страна, трябва да Ви уверя, че законовата и нормативна база в България от Конституцията през Закона за дискриминация и другите международни закони и конвенции, които ние сме подписали, гарантират спазването на правата на всеки един участник в образователния процес – и ученик, и учител, и родител. Благодаря Ви още веднъж.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народния представител Петър Петров относно възможности за отпускане на финансови средства за ремонт на сградата на Основно училище „Петър Парчевич“ в град Чипровци – наследник на най-старото училище у нас. Заповядайте, господин Петров.

parl-member (ID: Петър Петров):
Благодаря Ви, господин Председател. Дами и господата народни представители! Уважаеми господин Министър, днес с два въпроса ще си поговорим с Вас за ремонти на български училища. Имаме и ученици, които днес ни наблюдават. Първият въпрос е свързан с някои исторически данни за първото светско училище в България, което се намира в град Чипровци – Общо основно училище „Петър Парчевич“. На 7 септември то отбеляза своята 400-годишнина. Даже от Министерството на образованието и науката присъства и заместник-министър Татяна Михайлова. Това училище е общинско, но то е изучило повечето чипровчани – единственото училище в града, и те отбелязаха тържествено неговата годишнина. Те са благодарни на това училище. Общинските съветници от ВЪЗРАЖДАНЕ даже дариха маси и столове за неговата столова на празника, което беше прието с благодарност от директора на училището Лена Георгиева. Това училище обаче има финансови проблеми. Към него има сграда за извънкласни дейности, построена през 1981 г. – благотворително построена тогава, и тя е била използвана дълги години, обаче от десетилетия не се използва. Защо? Защото не се стопанисва и се руши. Към въпроса съм приложил снимки на покрива и на фасадата на сградата, дано да сте ги видели, и от доста години не могат да бъдат намерени финансови средства за нейния ремонт. Считаме, че тази сграда е важна, тя е част от училищния комплекс на това училище, което се води най-старото светско училище, и много пъти е била сезирана местната власт, тъй като училището е общинско. За съжаление, за община Чипровци по-важно е парцелирането на общински гори за дърводобив от частни фирми, тъй като единственият поминък там е дърводобивът. Но ние считаме, че следва българското образование и традициите в българското образование да бъдат не само запазени, те трябва да бъдат и развивани, съответно трябва да бъдат създавани и условия за местните, тъй като една такава сграда би могла да се използва и за социално-културни и обществени мероприятия. Именно затова се обърнахме вече като последна инстанция и към Вас с този въпрос, зададен преди повече от месец, и Ви молим да ни помогнете като министерство с пари за ремонт на сградата за извънкласни дейности на Основно училище „Петър Парчевич“ в град Чипровци, тъй като считам, че цялото население на региона ще бъде благодарно тя да може да бъде използвана след десетилетно прекъсване. Благодаря Ви.

house-speaker (ID: Председател Цончо Ганев):
Заповядайте, господин Министър, за отговор.

external (ID: Служебен Министър Галин Цоков):
Уважаеми господин Председател, уважаеми господин Петров, уважаеми дами и господа народни представители! Всъщност училището в Чипровци е общинско училище, включително собствеността на тази сграда е общинска. Това, което мога да Ви отговоря на конкретния въпрос, е, че през последните години – за 5 години, Министерството на образованието и науката е успяло с 82 хил. лв. да подпомогне училището за участие по извършване на определен ремонт, свързан с може би някои от ремонтите на училището, които са извършени по училищната сграда в предходни години. Това, което мога да Ви кажа също, е, че Министерството на образованието и науката не разполага със средства за капиталови ремонти, и то в значителни размери. Това, с което може да Ви съдействаме, позовавайки се на Закона за държавния бюджет, е това, че ако самата Община Чипровци представи пред Министерството на финансите или чрез нашето министерство на Министерството на финансите значението – историческо и културно, и образователно, на училището и на сградата за извънкласни дейности, ние можем да съдействаме на Общината да се подаде такова искане до Министерството на финансите за допълнително финансиране на Общината като първостепенен разпоредител на финансови средства по отношение на общинските училища. Това е, което мога конкретно да Ви отговоря и можем да Ви съдействаме в този процес. Благодаря.

house-speaker (ID: Председател Цончо Ганев):
Господин Петров, заповядайте за дуплика.

parl-member (ID: Петър Петров):
Благодаря за отговора и за ангажираността, господин Министър. Както бях посочил и в самия въпрос – да, училището е общинско, собствеността е общинска. Да, то има немалки финансови проблеми и ето, Вие самият казахте, че са били дадени 82 хил. лв. от Министерството за последните пет години на това училище. Въпросът е, че се получава една, как да кажа – патова ситуация: обръщаме се към Общината за ремонт и становището й знаете ли какво е? Че за да се случи този ремонт, могат да се изсекат горите, собственост на училището, тъй като това училище притежава и гора, която му е дарена назад във времето. И общинската власт казва: да изсечем училищната гора, за да ремонтираме тази сграда за извънкласни дейности към училището –  нещо, което за нас не е редно, не е целесъобразно. Би трябвало да има други начини на финансиране. Аз се радвам, че Вие успяхте да ги посочите, тъй като доста местни хора в момента ни гледат, да се надяваме и местната власт. Разбира се, че с нашите общински съветници от ВЪЗРАЖДАНЕ в Общинския съвет ще инициираме такова мотивирано становище от страна на кмета на община Чипровци към Вашето министерство, тъй като аз поне считам, че това училище с такива вековни традиции би следвало да бъде не само запазвано и разширявано. Така са смятали може би и през 1981 г. предците ни, когато са събрали пари и са построили тази сграда, която се е използвала за киносалон, ако не ме лъже паметта, и е редно, и така ще завърша, за да запомним следното: училището, открито през 1624 г., е било изцяло унищожено през 1688 г. след Чипровското въстание, Унищожено е до основи, намирало се е дотогава в една тогавашна катедрала „Санта Мария“, тогава е било разрушено, но нека да не позволяваме все пак то да бъде отново разрушено заради една безстопанственост и заради едно – 10, 12 или не знам колко години, управление на ГЕРБ. Моля Ви, господин Министър, да вземете отношение по този въпрос и ще сме Ви благодарни за всяка помощ. Благодаря Ви.

house-speaker (ID: Председател Цончо Ганев):
Господин Министър, желаете ли думата? Не. Благодаря. Следващият въпрос е от народния представител Ивайло Папов относно текущи ремонти на учебни заведения в област Враца и опасност те да не приключат до началото на учебната 2024/2025 година. Господин Папов, заповядайте.

parl-member (ID: Ивайло Папов):
Благодаря Ви, господин Председател. Господин Министър, само след няколко дни започва новата учебна година. Отново десетки хиляди деца ще прекрачат прага на образователните заведения във Враца – както училища, така и детски градини. Както всички знаем, лятото е времето за всякакъв вид ремонти, планирани по различни проекти и програми, както и спешни ремонтни дейности. Предвид дългогодишния ни емпиричен опит ежегодно тези ремонти продължават и след началото на учебната година, което създава куп неуредици, дискомфорт сред ученици, родители и учители. Затова за нас е важно да разберем как вървят ремонтните дейности в десетте общини на област Враца. Предвид гореизложеното, моля, отговорете ми на следния въпрос: какъв е броят на текущите ремонти за учебните заведения в област Враца и има ли опасност те да не приключат до началото на учебната година? Благодаря.

house-speaker (ID: Председател Цончо Ганев):
Благодаря Ви, господин Папов. Господин Министър, заповядайте да отговорите на така поставения въпрос.

external (ID: Служебен Министър Галин Цоков):
Уважаеми господин Председател, уважаеми господин Папов, уважаеми дами и господа народни представители! Първо, ще започна по-общо, защото и част от другите въпроси са свързани с ремонтите в момента на училищни сгради и сгради на детски градини. Искам да посоча една цифра – 1100 образователни институции имаха ремонтни дейности през пролетта и лятото на тази календарна година. Наистина има едно безпрецедентно строителство, цялостна реконструкция, защото тези ремонти и голяма част от тях са не само текущи, но и основни. Свързани са с реновиране и конструкция или строителство на нови части от училищни сгради, или нови физкултурни салони. Конкретно за област Враца в момента се осъществяват ремонти в 41 образователни институции, в това число 16 детски градини, 24 училища и един център за специална образователна подкрепа. До началото на новата учебна година ремонтите ще приключат в 34 образователни институции, а след 16 септември в седем образователни институции ремонтните дейности ще продължат. Това са: Средно училище „Васил Левски“, Бяла Слатина; Средно училище „Христо Ботев“, Галиче; Средно училище „Свети Климент охридски“, Зверино; Професионална гимназия по каменообработване в Кунино; детска градина „Детелина“, Бяла Слатина; детска градина „Единство, творчество, красота“ във Враца; детска градина „Славейче“, Хайредин. В тези училища и детски градини е създадена необходимата организация за нормалното откриване на новата учебна година и за безпроблемно осъществяване на образователния процес. Взети са нужните мерки за безопасност на децата, учениците и персонала. За учениците от 1. до 4. клас в Средно училище „Васил Левски“, Бяла Слатина, е създадена организация образователният процес да се осъществява в сградата на Основно училище „Св. Климент Охридски“, Бяла Слатина. Пренасочване се налага и за децата от детска градина „Детелина“, Бяла Слатина, които са насочени към други детски градини в града, както и за децата от филиала на детска градина „Славейче“, Хайредин, които ще се обучават в основната сграда на детската градина в Хайредин, като за тях е осигурен и училищен транспорт. Това е конкретният отговор, който мога да Ви дам за ремонтите, осъществявани в област Враца. Благодаря Ви.

house-speaker (ID: Председател Цончо Ганев):
Господин Папов, заповядайте за реплика.

parl-member (ID: Ивайло Папов):
Благодаря, господин Председател. Господин Министър, явно въпросите, които задаваме с моите съмишленици, са важни. Надявам се, че в тези седем образователни институции тези ремонти ще приключат максимално бързо, защото както сам казахте, тук ще има и трансфер на ученици от едно населено място към друго. Наистина хората свикват със своето училище и своята детска градина. Освен това искам да Ви обърна внимание извън тези неща на един въпрос. Твърде много ремонти, които бяха планирани по най- различни проекти, се забавиха – тръжни процедури. Няма ли начин това да се задейства, защото училището, в което работя девета година, си чака парите за ремонт? Благодаря.

house-speaker (ID: Председател Цончо Ганев):
Господин Министър, желаете ли дуплика?

external (ID: Служебен Министър Галин Цоков):
Това, което бих допълнил, е евентуално, ако господин Папов ми достави конкретна информация за училищата и за забавените ремонти, за да видим на какво се дължи това. Наистина някои процедури се забавят. Забавянето е свързано по отношение на ремонтите и с още нещо, защото тази година Законът за държавния бюджет всъщност централизира плащанията, така че, когато се извършват ремонтни дейности, на следващия месец ние предоставяме съответните суми на Министерството на финансите, което чак следващия месец вече предоставя парите на изпълнителите. Това е, което мога да добавя.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народните представители Емил Янков, Ангел Георгиев, Кръстю Рачев и Димитър Гюров относно текущите ремонти на учебни заведения в област Пловдив и област Смолян и опасността те да не приключат до началото на учебната година 2024/2025. Заповядайте, господин Янков.

parl-member (ID: Емил Янков):
Благодаря Ви, господин Председател. Господин Министър, моят въпрос е много сходен с моя съмишленик Ивайло Папов. Отново става въпрос за учебните заведения и за стартирането на учебната година, само че в случая моят въпрос е насочен към областите Пловдив, Пловдивска област и област Смолян. Там също има много планирани ремонти, има и непланирани, има и спешни ремонти. Въпросът ми най-кратко е: има ли текущи ремонти, които няма да приключат в срок, има ли опасност да бъдат преместени деца в други учебни заведения и съответно това да създаде неудобство и за децата, и за учителите, и за родителите? Благодаря.

house-speaker (ID: Председател Цончо Ганев):
Господин Министър, заповядайте за отговор на така поставения въпрос.

external (ID: Служебен Министър Галин Цоков):
Благодаря Ви, господин Председател. Уважаеми дами и господа народни представители, уважаеми господин Янков, по информация на Регионалното управление в Пловдив от 10 септември 2024 г. се извършват 88 основни и текущи ремонти в училища и детски градини, като 48 ремонта са приключени, а 40 се извършват и в момента. Ремонтните дейности в общо 71 училища и детски градини ще бъдат приключени до 16 септември, с изключение на 17, които ще продължат и след началото на учебната година. Конкретно това са: Професионална гимназия по електротехника и електроника, град Пловдив – ремонт на физкултурен салон и сграден блок 1, срокът на приключване на ремонтните дейности е 31 декември 2024 г.; Професионална гимназия „Св. Патриарх Евтимий“, град Асеновград – изграждане на STEM кабинет, а срокът за приключване на ремонтните дейности е 30 септември 2024 г.; Основно училище „Неофит Рилски“, село Баня, община Карлово – боядисване на класни стаи, смяна на обзавеждане, ремонтът ще приключи на 27 септември 2024 г.; Национална търговска гимназия, град Пловдив – ремонт на ограда, спортна площадка и подмяна на баскетболните табла, срокът на приключване на ремонта е 30 септември 2024 г.; Средно училище „Св. Св. Кирил и Методий“, град Пловдив – ремонт на три спортни площадки, а срокът на приключването е 30 септември; Професионална гимназия по кожени изделия и текстил „Иван Богоров“, град Пловдив – подмяна на врати и фасадна дограма, срокът на приключване е 25 септември 2024 г.; Средно училище „Константин Величков“, град Пловдив – модернизация на материалната база и ремонт на втория етаж от сградата, а срокът за приключване на ремонта е 30 септември 2024 г.; Основно училище „Екзарх Антим 1“, град Пловдив – модернизация на материалната база, а срокът на приключване на ремонта е 8 декември 2024 г.; Езикова гимназия „Вазов“, град Пловдив – ремонт на покрива, основен ремонт, реконструкция, осигуряване на достъпна среда и мерки за ефективност енергийна, а срокът за приключване е 1 юли 2026 г.; Средно училище „Христо Ботев“, град Съединение, община Съединение – изграждане на нов физкултурен салон, като срокът на приключване е 15 юли 2025 г.; Професионална гимназия по хранителни технологии и техника, град Пловдив – подмяна на интериорни врати, фасадна дограма, STEM център, срокът е 4 октомври 2024 г.; Професионална гимназия „Генерал Владимир Заимов“, град Сопот – ремонт на санитарни помещения, срокът на приключване е 27 септември 2024 г.; Средно училище „Яворов“, град Пловдив – основен ремонт, който ще изисква преустройство, пристрояване и въвеждане на мерки за енергийна ефективност; средно училище „Христо Данов“, град Пловдив, като тук ремонтните дейности ще приключат на 23 октомври 2024 г.; Основно училище „Христо Ботев“, Брестовица – ремонтните дейности ще приключат на 31 декември 2024 г.; средно училище „Христо Смирненски“, град Хисаря, община Хисаря – ремонтните дейности ще продължат до края на септември 2024 г.; детска градина „Невена Йорданова“, село Караджово, община Садово – ремонтните дейности ще приключат на 24 септември 2024 г. Регионалното управление на образованието в Смолян информира, че от началото на годината до 5 септември се извършват основни и текущи ремонти в 29 образователни институции, 25 училища и четири детски градини, като 12 ремонта са приключили, а 17 се извършват в момента. Ремонтните дейности в общо 23 училища и детски градини ще бъдат приключени до 16 септември 2024 г., с изключение на шест, които ще продължат след началото на учебната година. Това са: Професионалната гимназия по техника и технологии; Средното училище „Св. княз Борис II“; Националното училище по фолклорни изкуства в Широка лъка; Средното училище „Св. Св. Кирил и Методий“; Основното училище „Юрий Гагарин“, град Смолян; Средното училище „Св. Св. Кирил и Методий“, град Рудозем. По данни на Регионалното управление на образованието в Пловдив и Смолян за училищата и детските градини, в които ремонтните и строително-монтажните дейности ще продължат след началото на учебната година, ще се създаде нужната организация и ремонтите няма да пречат на нормалното откриване на учебната година, а там, където е невъзможно да бъде обезопасено с цел опазване на живота и здравето на учениците и персонала, учебният процес ще бъде преместен, като в голяма част от училищата вече е преместен в други училища до приключване на ремонтните дейности.

house-speaker (ID: Председател Цончо Ганев):
Благодаря, господин Министър. Господин Янков, заповядайте за реплика.

parl-member (ID: Емил Янков):
Благодаря Ви, господин Председател. Господин Министър, прави впечатление, че повечето от ремонтите са ориентирани до края на септември или началото на октомври, като някои от тях са до края на текущата година. Въпросът ми е: нямаше ли как тези ремонти да бъдат така планирани, че да приключат до началото на учебната година, защото, въпреки че ни уверихте за уреждане и нормално започване на учебната година, там, където е възможно, ремонтите продължават? На какво се дължи това – на лошо планиране, на закъсняло финансиране или на някаква друга неизвестна за мен причина, за да се проточат след първия учебен ден? Предполагам, че 15 – 12 дни не са толкова много като време и би имало възможност да приключат навреме тези ремонти. Да ми кажете: каква е основната причина за това протакане? Благодаря.

house-speaker (ID: Председател Цончо Ганев):
Заповядайте да отговорите на тези доуточняващи въпроси, господин Министър.

external (ID: Служебен Министър Галин Цоков):
Благодаря Ви, господин Янков, за уточняващият въпрос. Всъщност основната причина по отношение на забавянето на ремонтите, които са свързани, както казах, с модернизация на образователната среда, е това, че те се финансират от Плана за възстановяване и устойчивост. Всъщност още миналата година, когато започна работа нашият екип в Министерството на образованието и науката, имаше сериозно забавяне по отношение на оценката и класирането на проектите на училищата и детските градини, които трябваше да започнат този основен ремонт, реновиране или пък строителство на нови сгради към съответното училище. Така че с няколко месеца се забави от страна на самата Агенция за образование и след това са сключвани договорите с Общините. Там имаше една особеност, че договорите се сключваха с конкретните общини, а някои от тях имаха и определени задължения и не можеха да сключат веднага договора, защото това са европейски изисквания – докато се изчистят задълженията, и оттам се забави също с няколко месеца начало. Трябва да Ви уверя, че общините Пловдив и Смолян са едни от общините, които са успели навреме да проведат обществените поръчки и да започнат ремонтите, като в някои общини още не са започнали дори възлагането на обществените поръчки, което вече е доста сериозно закъснение от срока на изпълнение. Така че аз наистина искам да се извиня пред родителите и пред учениците, че ще има забавяне с няколко месеца в някои от училищата, специално на Пловдив, но това е, защото те ще се превърнат наистина в една съвсем различна образователна среда и просто самият тайминг на проектите, оценката, финансирането са свързани с това забавяне. Благодаря Ви още веднъж.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народния представител Петя Цанкова относно новия списък на професиите за професионално образование и обучение.

parl-member (ID: Петя Цанкова):
Благодаря Ви, господин Председател. Уважаеми господин Министър, съгласно Закона за изменение и допълнение на Закона за професионалното образование и обучение, който беше публикуван през месец април тази година, е изготвен нов Списък на професиите за професионално образование. Прави впечатление, че той се отличава драстично спрямо действащия към настоящия момент списък. Няма обособени специалности, намален е броят на професиите, но в същото време те са широкоспектърни и тяхното наименование звучи повече като име на специалност или на някакво професионално направление. По правилата въпросният списък беше качен на сайта на Министерството на образованието и науката за широко обществено обсъждане. Знаем, че на 29 юли 2024 г. е бил крайният срок, в който заинтересовани вносители е трябвало да изразят своите позиции и мотиви по отношение на необходимост от корекции във въпросния списък. В тази насока са и моите въпроси: има ли постъпили в Министерството на образованието мотивиращи предложения за необходимост от промени; осъществен ли е диалог с вносителите с цел да бъдат анализирани, да бъдат защитени от тяхна страна тези предложения и до каква степен сте се съобразили с вносителите, разбира се, ако е имало такива? Благодаря Ви.

house-speaker (ID: Председател Цончо Ганев):
Заповядайте за отговор на така поставения въпрос, господин Министър.

external (ID: Служебен Министър Галин Цоков):
Уважаеми господин председател, уважаема госпожо Цанкова, уважаеми дами и господа народни представители! Всъщност тук искам първо да уточня, че промените в Закона за професионално образование и обучение са свързани с определени изисквания по отношение на Плана за възстановяване и устойчивост. Това е един от законите, който беше задължително Министерството на образованието и науката да придвижи като промяна, и една важна част от него, и то подзаконовите нормативни документи, а именно Списъкът на професиите за професионално образование и обучение. Трябва да Ви кажа, че не само по време на общественото обсъждане, но още в процеса на разработване на Списъка, са разгледани десетки становища и предложения от различни държавни институции, браншови организации, професионални гимназии, сдружения и други заинтересовани лица, като в съставът на секторните съвети, които се създадоха на базата на промяна и в закона, влизат работодателски организации в съответните направления. Тези секторни съвети по отделни области на промишлеността и на стопанството дадоха също своите предложения по отношение на това как да изглежда Списъкът в съответните части. Много сериозно участваха и в обсъждането на Проекта за списък, като той бе гласуван и одобрен от Управителния съвет на Националната агенция за професионално образование и обучение. Той е изграден на трипартиен принцип – осем представители на министерства, на организации на работодателите, на организации на работниците и служителите на национално равнище. На основание на Закона за професионално образование и обучение в хода на съгласувателната процедура на Проекта има съгласуване с министъра на труда и социалната политика, със съответните отраслови министри, с представители на работодателски организации както на работници, така и на служители, представени на национално ниво. Проектът за нов списък на професиите, както Вие казахте, е обсъден. Общественото обсъждане е от 28 юни до 29 юли 2024 г. В посочения период са постъпили 127 становища относно промяна, включване на нови или отпадане на предложени професии. Проведени са срещи и разговори с министерства, работодатели, представители на образователни институции, синдикални организации в областта на информационните технологии, изкуствата, земеделието, здравеопазването, социалните услуги. На база на приетите предложения са добавени 14 нови професии в резултат и на съгласувателната процедура и общественото обсъждане. Отпадат пет професии като резултат отново на общественото обсъждане, консултациите и дискусиите с различните заинтересовани лица. Четири професии стават част от други професии – това също е след периода на общественото обсъждане, отново съгласувано със заинтересованите лица. И 17 професии окончателно са в Списъка, чието наименование е редактирано в хода на общественото обсъждане. В резултат на получените становища, бележки и предложения и детайлното им разглеждане приетият вариант на Списъка на професии е с общ брой 193, като досега те бяха 248. Всъщност само професии, а както Вие казахте, 587 специалности. Едно от изискванията по отношение на промяната в закона и подзаконовите нормативни документи, включително и Списъка за професиите в рамките на професионалното образование, в дискусия с Европейската комисия е именно да се намали, осъвремени този списък с професии, да се намали броят на професиите в тях, като се даде възможност вече на професионалните училища да разкриват и конкретни специалности, свързани особено с нов тип професии. Трябва също така да отбележа, че този списък ще започне да действа за учениците, приети в 8. клас през учебната 2026/2027 г., тоест има доста сериозно време за въвеждането на Списъка. Освен това в него е гарантирано, че на всеки шест месеца може да се променя, добавя или променя наименованието в Списъка в резултат отново на предложение и обществено обсъждане. Благодаря Ви.

house-speaker (ID: Председател Цончо Ганев):
Госпожо Цанкова, заповядайте за реплика, ако искате.

parl-member (ID: Петя Цанкова):
Благодаря, господин Министър, за изчерпателния отговор. Така поднесената информация показва, че наистина е имало реално обществено обсъждане, което е удовлетворяващо, и аз поднасям моите поздравления към Вашия екип за добре свършената работа. Благодаря.

house-speaker (ID: Председател Цончо Ганев):
Желаете ли нещо да допълните, господин Министър? Не. Благодаря Ви. Следващият въпрос е от народния представител Виолета Кърпачева относно 30. СУ „Братя Миладинови“ и нарушаване на законовите изисквания за неутралност, толерантност и професионално поведение в образователната система.

parl-member (ID: Виолета Кърпачева):
Благодаря, господин Председател. Господин Министър, с неотдавнашното приемане на нашия законопроект за забраната на пропаганда на нетрадиционна сексуална ориентация в предучилищното и училищното образование направихме значителна стъпка в защита на децата си от всякакви форми на влияние и пропаганда. Този закон е важен не само за опазването на традиционните семейни ценности, но и самият той гарантира, че образователната ни система остава неутрална и в защита от политическо и идеологическо въздействие. Училището е среда, в която децата ни трябва да се развиват като отговорни и добродетелни личности, с различни интереси, но обединени от едно общо задължение – дисциплината и спазването на установените правила. В контекста на казаното, наскоро по сигнал, тоест един сигнал достигна до мен за недопустимо действие от страна на учител в столично училище – 30. СУ „Братя Миладинови“, където учителки си позволява да демонстрира най-откровено няколко нарушения. Аз ще ги изброя и след това имам допълнение към тях – политическа агитация, влияние върху мнението на учениците, неутралност на педагогически кадри, както и етични нарушения. Политическата агитация. Според чл. 4, ал. 2 от Закона за предучилищното и училищно образование, образованието трябва да бъде светско, неутрално по отношение на  политическите партии. Въпреки това – няма да цитирам все пак името на госпожата, но него го има във въпроса Ви, Вие го знаете, тя си позволява публично да предлага безплатни уроци – саркастични, разбира се, като приканва симпатизанти на определени политически партии, за да им влее акъл. И това пред децата. Член 3, ал. 1 от Закона за защита на детето гласи, че „всяко дете има право да бъде защитено от всякакви форми на влияние, включително политическо и религиозно, които могат да нарушат неговото физическо, психическо и социално развитие“. Въпросната учителка използва учебните си часове, за да чете материали от политически сайтове и да прави разсъждения, съответно и да им насажда своето мнение, което директно противоречи с тази наредба. Неутралност на педагогическите кадри. Член 99, ал. 2 от Закона за предучилищното и училищното образование изисква педагозите специалисти да възпитават децата в дух на толерантност и демокрация, като се избягват всякакви форми на политическа агитация. Нещо, което отново госпожата учителка или не разбира, или по-скоро умишлено нарушава. Етични нарушения. Според Етичния кодекс на работещи в системата на образованието, учителите са задължени да бъдат политически неутрални и да не злоупотребяват с авторитета си и да насаждат своите политически възгледи както на децата, съответно така и на своите колеги. Нещо, което тя отново прави, като за всички тези нарушения самата учителка – много странно как, учудващо е, разбира се, тя ги публикува, документира ги в социалните мрежи. Дори и се гордее. Преди да го задам моя въпрос към Вас, просто имам един апел към Вас – в смисъл, надявам се, че ще ме разберете правилно: зная, че Вие сте служебен министър, но законите и задълженията в Министерството, тоест в образованието ни, са едни и същи открай време, така че който и да е на този пост, за какъвто и период да заема този пост, той трябва да следи да бъдат изпълнявани и съответно да изисква, когато те не бъдат изпълнявани, нужните санкции според това, което е заслужил. Въпросът ми е: какви мерки ще предприеме Министерството, за да предотврати и накаже политическата агитация в учебния процес на 30. СУ „Братя Миладинови“ в съответствие със закона, който гарантира политическа неутралност в училищата? Как ще се справите и с етичните нарушения на учителката? Аз ще допълня нещо, което съм забравила. Нарушенията на госпожата – вижда се по материала, който съм Ви предала, че започват още от 2021 г. Сега сме 2024-а. Къде е бил господин директорът на това училище? На въпроса ми наистина Вие като министър в момента как ще реагирате? Благодаря.

house-speaker (ID: Председател Цончо Ганев):
Заповядайте, господин Министър, за отговор на така поставения въпрос.

external (ID: Служебен Министър Галин Цоков):
Уважаеми господин Председател, уважаема госпожо Кърпачева, уважаеми дами и господа народни представители! Краткият ми отговор е, че ще постъпя, както е по закон. На 10 септември в Министерството на образованието и науката, освен въпросът, който постъпи на следващия ден – Вашият, е постъпило и Ваше искане, адресирано до Инспектората на Министерството на образованието и науката с идентични въпроси по отношение на тези медийни участия, публикации в социалните медии на учителя. Искането Ви вече е изпратено за проверка в Регионалното управление на образованието – София-град, което съгласно чл. 251, ал. 1 от Закона за предучилищното и училищно образование е териториалната администрация към министъра на образованието за управление и контрол в системата на предучилищното и училищно образование. В срок до края на месец септември ще Ви изпратим писмено резултатите от направената проверка. Благодаря Ви.

house-speaker (ID: Председател Цончо Ганев):
Госпожо Кърпачева, заповядайте.

parl-member (ID: Виолета Кърпачева):
Благодаря, господин Председател. И на Вас благодаря, господин Министър. Надявам се, че това наистина ще се случи по най-качествения начин, защото децата са най-важното – те са нашето бъдеще. И силно се надявам, че тази учителка, ако не я сполети най-строгото наказание, защото си го заслужава, то поне да си вземе поука и повече да не го допуска, защото сигналът е не само от родители. Получих сигнал потвърждение и от хора от Фейсбук. Знаете, в социалните мрежи – приятели, колкото искате, та всъщност хора, които са ѝ приятели се възмущават, включително от това нещо. Благодаря Ви.

house-speaker (ID: Председател Цончо Ганев):
Господин Министър, имате ли нещо по повод на това? Не. Благодаря Ви и аз. Следващият въпрос е от народния представител Петър Петров относно контрол и проверка на текущ ремонт на две сгради на професионални училища в град Монтана. Заповядайте, господин Петров. (Народният представител Петър Петров предава на служебния министър Галин Цоков видеоматериал.)

parl-member (ID: Петър Петров):
Благодаря Ви, господин Председател, за търпението. Дами и господа народни представители! Уважаеми господин Министър, и вторият ми въпрос ще бъде свързан с ремонти на български училища. Но в моя случай, забележете, няма да говорим за срокове, а по-скоро за начин на извършване на ремонта и дали същият бива контролиран по някакъв начин. В момента тече ремонт на следните сгради на училища в град Монтана – Професионална гимназия по техника и електротехника „Христо Ботев“ и Професионална гимназия по строителство, архитектура и компютърни науки „Проф. арх. Стефан Стефанов“. Ремонтните дейности в сградите и на двете училища няма да приключат преди края на годината, затова учениците ще започнат в други сгради. Налице са обаче съмнения както в мен, като народен представител от този регион, така и в местната общественост за липса на надзор и контрол на дейностите по ремонтите, тъй като пред очите и на институциите в Монтана, и на жителите и гостите на града се разкрива следната картина, която Ви предоставям в момента – да се запознаете сам с този видеоматериал. Минувачите около училищата стават свидетели на безотговорно, безстопанствено и нехайно отношение към строителните материали, качеството на ремонтните дейности и управлението на строителните отпадъци. Палета бетон и материали са оставени на произвола на климатичните условия, без да бъдат защитени. Торби с бетон са оставени да бъдат мокрени от дъждовете, което ги прави неизползваеми – след като изсъхнат, бетонът вече е втвърден. Тонове строителни отпадъци са разхвърляни из дворовете на двете училища, вместо да бъдат събрани на обособени за целта места, както действа например извършващата ремонт в Икономиката фирма, която не просто е оградила местата за боклуците, но дори ги събира разделно, което е похвално. Именно затова, уважаеми господин Министър, всички тези неща водят до съмнения за нередности както с усвояването на отпуснатите средства, така и с необходимите технически изисквания за качеството и навременното извършване на тези ремонти, а доколкото съм запознат, училищата са държавни. Липсата на всякаква ангажираност от страна на местната власт, която прехвърля топката към държавната такава в лицето на Министерството, ме провокира да задам настоящия въпрос с цялата условност, че е внесен преди четири дни. Ако имате нужда, може да добавите и писмен отговор. Законосъобразно ли се извършват ремонтите на сградите на професионалните гимназии „Христо Ботев“ и „Проф. арх. Стефан Стефанов“ в град Монтана и има ли нарушения при извършването на ремонтите на тези две сгради? Благодаря Ви.

house-speaker (ID: Председател Цончо Ганев):
Господин Министър, заповядайте за отговор на така поставения въпрос.

external (ID: Служебен Министър Галин Цоков):
Уважаеми господин Председател, уважаеми господин Петров, уважаеми дами и господа народни представители! Няма да повтарям фактологията, която Вие споменахте. Ще започна с това, че в периода на ремонта са извършени проверки от страна на контролни органи, като Регионална дирекция за национален строителен контрол – Монтана, и Регионална дирекция „Пожарна безопасност и защита на населението“ – Монтана. В Министерството на образованието и науката не са постъпвали документи и информация от контролни органи за установени пропуски и нарушения по извършени ремонтни дейности. Както Вие споменахте, Професионалната гимназия по техника и електротехника „Христо Ботев“ ще започне учебната година в Шесто средно училище „Отец Паисий“, а другата – Професионална гимназия по строителство, архитектура и компютърни науки „Проф. арх. Стефан Стефанов“, ще започне началото на учебната година в сградата на Пето основно училище „Христо Ботев“. Всъщност това, което ми показахте и на клипа, който е заснет от граждани на Монтана, ме кара да мисля, че може допълнително Министерството на образованието и науката със свои експерти от съответната дирекция да извърши проверка на място и в писмен отговор ще Ви уведомим за резултата от тази проверка.

house-speaker (ID: Председател Цончо Ганев):
Заповядайте за реплика, господин Петров.

parl-member (ID: Петър Петров):
Уважаеми господин Министър, благодаря Ви за ангажираността. Разбира се, ролята на тези въпроси е да Ви сезираме със съмнения за евентуални нередности, а вече компетентните органи под Ваше ръководство да проверят и да установят има ли нещо, което да е не както трябва. Защо? Защото Вие самият знаете, че преди две или три седмици при ремонт пропадна покривът на сграда на Нов български университет. Не знаете, но на 7 февруари тази година работник при ремонт на фасада на друго училище в Монтана е паднал – отново имаме трудова злополука. Идеята на настоящия въпрос е просто да предизвикате проверка, която наистина да види как се извършват тези ремонти. Защо? Защото аз самият съм видял, че около тези училища, които се ремонтират, всичко се е превърнало в едно сметище. Даже държа да Ви кажа, че на 2 юни, на празника на Ботев – единственият паметник на Ботев в град Монтана се намира в двора на първото училище – около него беше превърнато в сметище, господин Министър. Това е на празника на Ботев! Беше и заключено, в държавно училище – налагаше ни се тогава да прескачаме заключената порта, за да поднесем венец. Чувствахме се като нелегални емигранти, господин Министър, заради някакъв ремонт, за който имам съмнение по отношение на това колко законосъобразно се извършва като качество. Именно затова – и с това завършвам – молбата ми е да се ангажирате. Сигурен съм, че когато Министерството провери ремонта, това ще подейства дисциплиниращо за начина на извършването му, така че учениците да могат по-скоро да учат в едни по-добри условия за образование, за което разчитам и на Вашето съдействие. Благодаря Ви.

house-speaker (ID: Председател Цончо Ганев):
Имате ли нещо да допълните, господин Министър? Не. С това въпросите към служебния министър на образованието и науката Галин Цоков приключиха. Благодаря Ви, господин Министър, за участието в парламентарния контрол. Преминаваме към въпросите към служебния министър на труда и социалната политика Ивайло Иванов. Госпожа Белобрадова се е затичала, за да дойде навреме. Заповядайте, госпожо Белобрадова. Вашият въпрос е относно опасност от загуба на отпуснати от Европейския съюз средства по Проект „Предоставяне на помощни средства за хората с трайни увреждания“.

parl-member (ID: Елисавета Белобрадова):
Уважаеми господин Председател, уважаеми колеги! Уважаеми господин Министър, на 17 май 2024 г. стартира Проект „Предоставяне на помощни средства за хората с трайни увреждания“ към Министерството на труда и социалната политика през Агенцията за социално подпомагане. Проектът е в съответствие с Националната програма за устойчивост и развитие на Република България и се извършва в сътрудничество с Европейския съюз и Фонд за устойчивост и развитие 2020 – 2024 г. На посочената дата започва кандидатстване за високотехнологични помощни средства на нуждаещите се хора с увреждания през дирекциите за социално подпомагане. Към този момент за устройства са кандидатствали над 5 хиляди души. Устройствата са от ключова необходимост за хората с увреждания и включват специализирани устройства за изкачване и слизане по стълби с инвалидни колички, вертикализиращи инвалидни колички за хората с гръбначно-мозъчни увреждания, очила с изкуствен интелект за незрящи, брайлови компютри, монитори и таблети. Въвеждането на тези иновативни за България устройства би спомогнало за устойчивото интегриране на хората с увреждания в социалния и икономическия живот на страната. Кандидатстващите споделят обаче опасения от риск да не получат необходимите им устройства, а отпуснатите от Европейския фонд за устойчивост и развитие средства по Програмата да бъдат изгубени. Това се дължи на факта, че Програмата е разделена на две части. Първата е насочена към фирмите, кандидатстващи за доставка на горепосочените уреди. Втората е насочена към кандидатстващите – хората с увреждания. Всички части на Програмата трябва да отговарят на определен срок, определен от Европейската комисия. В този случай срокът е 2020 – 2024 г. Основното притеснение, което кандидатстващите споделят, е свързано с изпълнението на Програмата в първата ѝ част – сключване на договори на Министерството с фирмите, изпълнители на Програмата. На 11 юли 2024 г. в системата ЦАИС е публикувано съобщение, което гласи, че са преустановени всякакви взаимоотношения с малкото одобрени по Програмата фирми след изтичането на предварителните договори. Това е потвърдено и от публикуваните в системата договори, които са сключени за период, приключващ преди срока за изпълнение на Програмата. Тази информация създава впечатление, че хората с увреждания, които са кандидатствали по Програмата, няма да получат помощните средства, отпуснати от Европейския съюз. Въз основа на изложеното дотук моите въпроси са следните: съществува ли опасност от загуба на отпуснатите от Европейския съюз средства по Програмата и какви мерки са предприети от Министерството на труда и социалната политика за елиминиране на тази възможност и гарантиране на достъпа на кандидатстващите хора с увреждания до предвидените за тях помощни средства преди изтичането на крайния срок? Благодаря Ви.

house-speaker (ID: Председател Цончо Ганев):
Господин Министър, заповядайте да отговорите на така поставения въпрос.

external (ID: Служебен Министър Ивайло Иванов):
Уважаеми господин Председател, уважаеми госпожи и господа народни представители! Уважаема госпожо Белобрадова, Министерството на труда и социалната политика насочи усилията си към гарантиране на достъпност за хората с трайни увреждания, позволяващо активното им социално приобщаване и водене на независим начин на живот чрез осигуряване на високотехнологични помощни средства посредством реализацията на Проект „Предоставяне на помощни средства за лица с трайни увреждания“ по Националния план за възстановяване и устойчивост. Планираният период за изпълнение на Проекта е 2022 – 2024 г. с бюджет от 24 млн. лв. За отчитане изпълнението на инвестиционния проект е определен един ключов етап за разработване и утвърждаване на методика за подбор на лица с трайни увреждания до 31 декември 2022 г., който е изпълнен през декември, и една цел 3300 лица с трайни увреждания да получат високотехнологични помощни средства със срок до 30 юни 2024 г. В хода на изпълнение на Проекта е разработен допълнителен модул към интегрираната информационна система на Агенцията за социално подпомагане за електронизиране на процеса по оценка и подбор на лицата с цел да се реализира електронно класиране на кандидатите чрез автоматично генерирани списъци на одобрените лица на територията на цялата страна, както и да се избегнат други рискове, свързани с изпълнението на дейностите по подбор. Периодът за разработване на модула съвпада с голям обем промени в информационната система поради настъпили редица нормативни изменения, което доведе до значително забавяне в процеса на електронизация. В периода 17 май  – 17 юли 2024 г. в Агенцията за социално подпомагане върви процедура за подбор на кандидатите за осигуряване на високотехнологични помощни средства по Проекта. Броят на кандидатите в рамките на първата кампания е 2300 души. Предстои обявяване на втора кампания, по която да кандидатстват още лица с трайни увреждания за предоставяне на високотехнологични помощни средства, която няма да промени статута на вече одобрените и класирани кандидати. За избор на изпълнители по Проекта са проведени девет процедури по реда на Закона за обществените поръчки, като по три от тях са сключени договори за доставка на определени високотехнологични помощни средства със срок на изпълнение до 30 юни 2024 г. при съобразяване със заложения период на приключване на целта на Проекта. По четири процедури има влязло в сила решение за избор на изпълнители, но не са подписани договори с изпълнителите поради факта, че до 30 юни 2024 г. не е налице възможност да бъдат подадени заявки с класираните лица с трайни увреждания. По една обществена поръчка е избран изпълнител, но същата е в процес на обжалване, а друга обществена поръчка е прекратена поради подаване на една оферта и липса на конкурентна среда. Към момента не е възможно предметите на договорите за доставка да бъдат изпълнени при спазване разпоредбите на Закона за обществените поръчки поради забавяне в процеса на подбор, както и да бъдат удължени, тъй като е заложена клауза за удължаване, в случай че бъде удължен срокът за изпълнение на индикаторите. За преодоляване на риска от неизпълнение от страна на Министерството са предприети действия за удължаване на срока за изпълнение на Проекта с една година, респективно за постигане на целта – реализация на инвестиционната дейност. С оглед на това, че преговорите с представители на Европейската комисия са на финален етап, вярвам, че посредством предприетите действия е игнориран потенциален риск от загуба на договорените публични средства по линия на Методиката за възстановяване и устойчивост на Европейския съюз и Проектът ще бъде изпълнен в рамките на следващата година. Благодаря за вниманието.

house-speaker (ID: Председател Цончо Ганев):
Благодаря Ви, господин Министър. Госпожо Белобрадова, искате ли да кажете нещо в реплика?

parl-member (ID: Елисавета Белобрадова):
Уважаеми господин Председател, уважаеми колеги! Уважаеми господин Министър, благодаря Ви за отговора. Имам само един уточняващ въпрос: имаме ли дата, до която трябва да стане ясно, че със сигурност тези средства са осигурени и че вече не съществува никакъв риск за Програмата? В смисъл – до коя дата трябва да стане ясно със сигурност какъв ще бъде резултатът от усилията на Министерството на труда и социалната политика в тази насока? Благодаря Ви.

house-speaker (ID: Председател Цончо Ганев):
Господин Министър, заповядайте.

external (ID: Служебен Министър Ивайло Иванов):
Уважаеми господин Председател, уважаеми дами и господа народни представители, госпожо Белобрадова! Нямаме точна дата, но с оглед преговорите, които водим с Европейската комисия, очакваме всеки момент това да стане ясно. Аз лично се надявам, че до края на мандата на това правителство, когато са изборите, ние ще имаме точна дата и за удължаване на този договор. Сумата е в размер на 24 милиона, така че ако случайно има някакви проблеми, аз съм убеден, че народните представители ще подкрепят и ще се намерят тези средства за хората. Благодаря.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народния представител Петър Петров относно възможности на Агенцията за социално подпомагане за разкриване на дом за стари хора на територията на община Монтана. Заповядайте, господин Петров.

parl-member (ID: Петър Петров):
Благодаря Ви, господин Председател. Дами и господа народни представители, уважаеми господин Министър! Заради демографската катастрофа, неравномерното развитие на регионите и емиграцията България е с най-застаряващото население в Европа. Това се наблюдава особено отчетливо в слабо развитите региони като Северозападния, които се обезлюдяват, и там остава да живее предимно възрастното население. Това се отнася и за територията на област Монтана, където съгласно статистиката на НОИ през последните десетилетия населението застарява и там живеят предимно възрастни хора пенсионери, една част от тях обитават сами жилища в отдалечени от социални и комунални услуги населени места без добра инфраструктура и транспортна свързаност, редовно социално подпомагане или битови услови, те не могат да разчитат на помощ от роднини и деца, последните от които са емигрирали или в друга точка на страната, или в чужбина, и най-важното, нямат възможност сами да потърсят помощта на държавата за осигуряване на техните достойни старини. В цялата област Монтана тези домове се оказват крайно недостатъчни и на възрастни хора, желаещи да бъдат настанени в тях, им се налага понякога да чакат доста време за това. Същата е ситуацията и в областния център – град Монтана, съгласно таблица с домовете за стари хора, публикувана на уебсайта на Агенцията за социално подпомагане. На територията на община Монтана няма дом за стари хора, стопанисван от тази институция, представляваща комплекс от социални услуги на лица, навършили възрастта за придобиване право на пенсия за осигурителен стаж и възраст, включително онези от тях, които са с физически увреждания и имат процент намалена работоспособност. Имайки предвид застаряващото население в област Монтана и факта, че все по-трудно роднините на тези възрастни хора успяват да полагат необходимите грижи за тях, възникна въпросът как Министерството на труда и социалната политика би могло да съдейства тези хора да изживеят старините си по-достойно и сигурно, усещайки че държавата им е подала ръка в залеза на техния живот. Едно от решенията е тези хора да бъдат настанени в дом за стари хора и там, освен че биха могли да водят по-пълноценен социален живот, за техния здравен и психологически статус ще се грижат специалисти. На територията на община Монтана има достатъчно сгради, които към настоящия момент не се използват и с немного средства биха могли да бъдат пригодени за тази цел. Затова Ви задавам следния въпрос: какви са възможностите на представляваното от Вас ведомство чрез подопечната му Агенция за социално подпомагане за разкриване на дом за стари хора на територията на областния център община Монтана? Благодаря Ви.

house-speaker (ID: Председател Цончо Ганев):
Заповядайте да отговорите на така поставения въпрос, господин Министър.

external (ID: Служебен Министър Ивайло Иванов):
Благодаря Ви, господин Председател. Уважаеми господин Председател, уважаеми дами и господа народни представители, уважаеми господин Петров! Съгласно Закона за социални услуги в съответствие с политиките в областта на социалните услуги в страната вече не се изграждат нови домове за стари хора, предлагащи институционална грижа. България е поела ангажимент чрез новото законодателство в тази сфера и действащите й стратегически документи на национално ниво за закриване на всички специализирани институции за хора с увреждания и за реформиране на институциите за възрастни хора. В Закона за социални услуги е предвидено съществуващите домове за стари хора да се реформират, за да отговарят на стандартите за качество за резидентна грижа, определени в Наредбата за качеството на социалните услуги. Съществуващите до влизането в сила на Закона места за настаняване и домовете за стари хора са включени в Националната карта на социалните услуги като част от резидентната грижа за възрастни хора в надтрудоспособна възраст. Всяка община, която управлява дом за стари хора, приема план за реформиране на дома с цел осигуряване на съответствието му със стандартите за качество. На територията на община Монтана няма съществуващ дом за стари хора, на който да предстои реформиране, но в картата, приета с Решение № 574 от 8 август 2024 г. на Министерския съвет, обнародвано в бр. 68 на „Държавен вестник“, за същата община е планирано създаването на нова социална услуга за резидентна грижа за възрастни хора в надтрудоспособна възраст за 30 потребители. В § 30 за Преходните и заключителните разпоредби на Закона за социалните услуги е регламентирано, че социалните услуги са включени в Националната карта на социалните услуги, които не са създадени до приемането й, и се създават до 1 януари 2035 г. Съгласно Закона за социални услуги общините са доставчици на социалните услуги, които се финансират от държавния бюджет и отговарят за тяхното управление, предоставяне и качество. Те инициират създаването на нови услуги, промяна на броя на потребителите и промяна на местата на предоставено съответствие с Картата, годишното планиране на услугите от общините и осигурените от държавния бюджет средства. Агенцията за социално подпомагане не създава социални услуги. Нейните законови правомощия са свързани с даването на предварително одобрение за предоставяне на социални услуги, които се финансират от държавния бюджет в съответствие с Картата. Всички социални услуги съгласно Картата се съставят с решение на общинския съвет по предложение на кмета на общината, която ще отговаря за определението и предоставянето на услугата след предварително одобрение от Агенцията за социално подпомагане. Редът за създаване на социални услуги е изчерпателно регламентиран в Закона за социалните услуги, като няма пречка при необходимост Община Монтана да се консултира с Агенцията за социално подпомагане по компетентност.

house-speaker (ID: Председател Цончо Ганев):
Благодаря Ви, господин Министър. Господин Петров, заповядайте за реплика.

parl-member (ID: Петър Петров):
Благодаря, господин Председател. Уважаеми господин Министър, няма как да бъда доволен от отговор, който тълкувам в смисъл, че държавата е абдикирала от грижата за старите хора. Въпросът ми е внесен именно една седмица, след като е приета тази карта, в която, както казахте и Вие, повтарям и Вашия пример, дали сте възможност за една общинска услуга за 30 потребители. На територията на тази община живеят десетки хиляди стари хора и не знам как една общинска резидентна услуга и социална услуга за 30 потребители ще отговори на нуждите на няколко хиляди възрастни хора, повечето от които живеят в отдалечени малки населени места, , ако трябва да говорим за община Монтана конкретно. Мисля, че проблемът е по-друг, а именно абдикацията на държавата от грижата за старите хора. Разбирам, че държавата е приела политика да закрива съществуващите домове за стари хора, като Вие го наричате реформиране, и да не се откриват нови, но аз считам, че в тази си част Министерството на труда и социалната политика въобще не отчита факта, че в доста региони от страната населението застарява, което споделих и в презентацията на въпроса, и до момента Вие ми казвате, че държавата не прави абсолютно нищо, а оставя на общините сами да решат дали да се грижат за възрастните хора или не. И ако тези общини не предприемат достатъчни мерки в тази насока, те не биха могли да построят такива сгради и да предоставят такава резидентна услуга, то в този случай оставаме изключително много български граждани, които са работили десетилетия, внасяли са осигуровки, оставяме ги на произвола на съдбата. Защо? Защото населението емигрира, роднините им не могат повече да се грижат за тях и държавата им казва: ето общината, ние сме им дали тук за 30 потребители да предостави социална услуга, ако реши, ако тя прецени, да Ви помогне повече. Аз лично не съм съгласен с това и очевидно трябва да търсим законодателни промени, които да гарантират някаква ангажираност от страна на държавата. Не конкретно към Вас, аз въобще не отправям критика към Вас, Вие сте служебен министър на труда и социалната политика, но редно е да направим така, че българските граждани, възрастните български хора да получат наистина някаква адекватна помощ от държавата за техните старини. Благодаря Ви.

house-speaker (ID: Председател Цончо Ганев):
Имате ли нещо да допълните, господин Министър. Заповядайте.

external (ID: Служебен Министър Ивайло Иванов):
Уважаеми господин Председател, уважаеми дами и господа народни представители, уважаеми господин Петров! Това, което искам да допълня, е, че всички усилия на Министерството на труда и социалната политика са наложени с различни други мерки и програми да може възрастните хора да останат в домовете си и да бъдат подкрепени – дали с личен асистент, дали с друга грижа. В момента разработваме и програмата, която се тества в област Враца – Телекеър, чрез която ще може абсолютно всички да получават здравно-медицински грижи в цялата страна. От догодина ще стартира. Така че всички усилия, които са насочени, са основно възрастните хора да останат в техните домове. За тези, за които няма такава възможност, разбира се, съвместно с общините се търсят други резидентни услуги, за да могат тези хора наистина да изживеят достойни старини. Благодаря Ви за вниманието.

house-speaker (ID: Председател Цончо Ганев):
Следващият въпрос е от народния представител Петя Цанкова относно прием на заявление-декларация за отпускане на целева помощ за отопление. Заповядайте, госпожо Цанкова.

parl-member (ID: Петя Цанкова):
Благодаря Ви, господин Председател. Уважаеми колеги народни представители, уважаеми  господин Министър! От 1 юли 2024 г. започна приемът на заявления-декларации за отпускане на целева помощ за отопление за новия отоплителен сезон 2024/2025 г., известни сред общността и населението на страната ни, така наречените енергийни помощи. Ясни са процедурите: заявленията могат да се подават до 31 октомври на място в дирекциите „Социално подпомагане“ или в специално организирани за целта приемни чрез Системата за сигурно електронно връчване, както и чрез лицензиран пощенски оператор, включително чрез електронна административна услуга. От бюрата по труда, разположени на територията на нашата страна, постъпва информация, че периодът, в който се подават заявленията-декларации за енергийните помощи, започва масова регистрация на безработни лица, защото едно от условията, за да получи български гражданин енергийна помощ, е да бъде регистриран като безработно лице, в случай че то е в работоспособна възраст. Сигналите показват, че дори на моменти има и неуважително отношение към служителите в бюрата по труда, които съвсем учтиво, изпълнявайки своите задължения, предлагат необходимата работа според класификацията на въпросното лице, което се регистрира като безработно, но те отказва арогантно, дори се е стигало до конфликти: аз работа не търся, на мен ми трябва документ, с който аз да кандидатствам за целева помощ за отопление. Смятам, че това е злоупотреба с права и в тази посока са моите въпроси. Първият ми въпрос е: към края на месеца, тоест към 31 август, колко заявления са постъпили за отпускане на въпросната целева помощ, на колко от тях, или в какъв процент, има отказ, какви са основните мотиви за отказ, и по отношение на злоупотребата с права Министерството на труда и социалната политика, което Вие в момента ръководите, работи ли по въпроса как е възможно да се избегне ситуацията, така че да нямаме злоупотреба с права? Благодаря Ви.

house-speaker (ID: Председател Цончо Ганев):
Господин Министър, заповядайте да отговорите на така поставените въпроси.

external (ID: Служебен Министър Ивайло Иванов):
Благодаря Ви, господин Председател. Уважаеми господин Председател, уважаеми дами и господа народни представители, уважаема госпожо Цанкова! Във връзка с поставените въпроси Ви предоставям следната информация. В Наредба № 5 са регламентирани условията и редът за отпускане на целеви помощи за отопление на лица и семейства. Целевата помощ за отопление се отпуска с определена цел да създаде сигурност на лицата и семействата за покриване на разходите за отопление за целия отоплителен сезон. Отпускането на помощта е свързано с наличие на определени условия. Наредбата е разработена в съответствие с целите на Закона за социално подпомагане за осигуряване на по-добра социална защита на рисковите групи, както и в изпълнение на специфичните препоръки от последните години на Европейската комисия към България за повишаване ефективността на социалните помощи, както и за предприемане на мерки за активното включване на пазара на труда на безработните лица, които са на подпомагане. Съгласно разпоредбите на чл. 1, ал. 2, т. 4 от Закона за социално подпомагане една от неговите цели е подпомагане на трудовата заетост на безработни лица, които отговарят на условията за получаване на месечни социални помощи, което е във връзка с другата регламентирана цел – подкрепа за социалното включване. Включването на пазара на труда на безработните лица е част от този процес. Неслучайно съгласно чл. 12 отпускането на социална помощ е обвързано с трудовата заетост на лицата, защото с нея се осигурява възможност за задоволяване на основни жизнени потребности, включително и за отопление, но само за тези, които с труда си и притежаваното от тях имущество не могат да постигнат това. При това законодателството е предвидило задължението за полагане на грижи от лицата за задоволяване на тези потребности, което означава и поява на съответната активност от тях за включването им на пазара на труда. В този контекст и в съответствие с приоритетите на Европейската комисия за социално включване поетите ангажименти от България и по Националния план за възстановяване и устойчивост на Република България за реформата на схемата за минималния доход, която се реализира с направените законодателни промени в социалното подпомагане за миналата година, в сила от 31 юни 2023 г., наред с облекчаване на достъпа до подпомагане, ключов приоритет е обвързването с активна политика на пазара на труда, съответно включването на безработните лица на пазара на труда, а това може да стане само с тяхното най-пълно обхващане от програмите и мерките, които Агенцията по заетостта реализира. За тази цел, в съответствие и с препоръките на европейското законодателство, бяха реализирани съответните промени в Закона за насърчаване на заетостта в рамките на посочената реформа. Това е правилният подход в сложната демографска ситуация и състоянието на пазара на работна сила в България. За отоплителния сезон 2024/2025 г. по последни данни на Агенция за социално подпомагане към 11 септември 2024 г. броят на подадените заявления-декларации за отпускане на целева помощ за отопление е 319 471 броя. Издадените заповеди за отказа са десет цяло и половина процента от подадените заявления-декларации, като 53% от отказите са поради наличието на по-висок доход от нормативно определения. Други основания са отказ са прехвърляне срещу заплащане на жилища, вилен, селскостопански, горски имот или идеални части от тях през последните две години, липса на регистрация, или на пълна регистрация в Дирекция „Бюро по труда“ за лица в трудоспособна възраст и поради случаи, в които лицето, семейството притежават повече от едно жилище, като случаите на откази поради липса на регистрация, или на пълна регистрация в Дирекция „Бюро по труда“ са само 8% от всички откази. Следва да се има, предвид че тези данни са динамични, което е в резултат на непрекъсната обработка на данните от постъпилите заявления-декларации в информационната система в Агенцията са социално подпомагане. Благодаря Ви за вниманието.

house-speaker (ID: Председател Цончо Ганев):
Благодаря Ви, господин Министър. Желаете ли реплика? Заповядайте.

parl-member (ID: Петя Цанкова):
Благодаря, господин Председател. Господин Министър, аз благодаря за подробно изнесената информация. На мен лично не ми стана ясно дали Министерството работи в посока, в която да се ограничат злоупотребите с права на граждани в България, кандидатстващи за целева помощ за отопление, предвид факта, че явно това са граждани, които работят в сивия сектор, които не декларират доходи и в един момент те отново се възползват от държавните права. Но разбирам и факта, че Вие сте представител на служебен кабинет и силно се надявам, че при едно бъдещо постоянно правителство това ще бъде основен приоритет, и ние народните представители ще работим в тази посока. Благодаря.

house-speaker (ID: Председател Цончо Ганев):
Господин Министър, искате ли нещо да допълните? Благодаря. С това въпросите към служебния министър на труда и социалната политика свършиха. Благодаря, господин Министър, за участието. Започваме въпросите по парламентарния контрол към служебния министър на регионалното развитие и благоустройство Виолета Коритарова-Касабова. Първият въпрос е от народния представител Иван Белчев  относно подобряване инфраструктурата на пътя Русе – Бяла чрез неговото разширяване, поддържане на храстите и дървета и релефна шумна пътна маркировка. Заповядайте, господин Белчев.

parl-member (ID: Иван Белчев):
Благодаря ви, господин Председател. Уважаеми дами и господа народни представители, уважаема госпожо Министър. Като народен представител в Четиридесет и осмото народно събрание и Четиридесет и деветото народно събрание съм посочвал на Вашето министерство конкретни проблеми за пътя убиец Русе – Бяла и за възможните решения. Благодаря за взетите мерки, които включваха поставянето на ограничителни колчета, които ограничават изпреварването при двойна непрекъсната линия, поставянето на светлоотразителни направляващи колчета там, където липсваха, подрязването на храсти и клони на завоите, видима маркировка чрез светлоотразителна боя. Убеден съм, че тези общи действия са предотвратили пътнотранспортни произшествия и са спасили много човешки животи. Въпреки всички тези дейности все още пътя Русе – Бяла остава опасен, което е породено, както от неговите характеристики, така и от увеличаващия се трафик. Основни причини за настъпването на тежки ПТП-та са неправилното изпреварване и неправилните маневри, съвкупността от липсата на видимост, малкото разстояние за извършване на маневрата и високата скорост, която е развита, за да бъде извършвано изпреварването. За намаляване на пътнотранспортния травматизъм е необходимо значително подобряване на инфраструктурата на пътя, изразяващо се в изпълнението на няколко основни първостепенни мерки. Първо, увеличаване на броя на пътните ленти, което ще доведе до намаляване на напрежението върху пътя от преминалите автомобили в дадено направление без извършването на високорискови и неправилни маневри. Второ, значително подрязване на храстите и клоните на завоите с цел по-голяма видимост за идващо превозно средство. Липсата на видимост заради избуяли храсти и клони на идващо превозно средство преди завоя е честа причина за пътнотранспортни произшествия с челен сблъсък в участъка. Трето, ограничаване на скоростта чрез релефна шумна пътна маркировка на кръстовищата с множество пътни инциденти, като това са 9-ти километър към село Пиргово, Мечка със село Иваново, към село Тръстеник, село Обретеник към Две могили и Борово. Четвърто, крайната линия, единичната и двойната непрекъснати линии и двойната смесена линия, както и двойната непрекъсната линия да се изпълнят с надлъжна релефна, шумна пътна маркировка. Допълнително конкретни действия са посочени в детайли в Доклада на междуведомствената комисия за пътя Русе – Бяла с автор инженер Табаков от месец юли 2022 година. Надявам се посочените от мен и екипа ми, и моите съграждани мерки да бъдат взети предвид в най-кратки срокове. Моля да отговорите на следния въпрос, госпожо Министър: кои от гореописаните предложения ще бъдат взети предвид и съответно изпълнени? Благодаря Ви.

house-speaker (ID: Председател Цончо Ганев):
Госпожо Министър, заповядайте да отговорите на така поставения въпрос.

external (ID: Служебен Министър Виолета Коритарова-Касабова):
Благодаря, господин Председател. Уважаеми господин Председател, уважаеми дами и господа народни представители! Уважаеми господин Белчев, благодаря за направените предложения. Те са разгледани от нашия екип и в частност от представителите на Агенция „Пътна инфраструктура“. Относно увеличения брой на ленти на републикански път I-5 Русе – Бяла Ви информирам, че това ще бъде осигурено с изграждането на автомагистралата „Русе – Велико Търново“. В момента Агенция „Пътна инфраструктура“ работи по проектиране и изграждане на аутобана с дължина 132 км. Извършената реконструкция на първокласния път чрез изграждане на допълнителни ленти считаме за нецелесъобразно, тъй като нашите усилия към настоящия момент са съсредоточени именно в изграждане на автомагистралата. При наличие на автомагистрала „Русе – Велико Търново“ сме убедени, че ще намалим ПТП-тата и пътнотранспортния травматизъм. Относно текущото състояние и поддържане на участъка, който Вие визирахте от път I-5 Русе, Ви информирам, че за периода 2017 – 2022 година са ремонтирани 47,5 км в четири негови отсечки и там е подобрена неговата инфраструктурата. Трасето е в много добро състояние. От началото на годината до месец май тази година чрез текущо поддържане е извършено машинно изкърпване на пътната настилка, почистване на облицовъчни окопи, изрязване на храсти, машинно и ръчно косене на тревни площи и други.  Всички изпълнени ландшафтни дейности са за над 80 хил. лв. По информация на Агенция „Пътна инфраструктура“ и през летните месеци са продължавали дейностите по текущо поддържане на трасето. По предложението за ограничаване на скоростта във визираните от Вас кръстовища  по път I-5 към селата Пиргово, Мечка, Иваново, Тръстеник, Две могили и Борово Ви уведомявам, че в участъците е въведена организация на движение с пътни знаци, с които се забранява изпреварването. Намаляването на скоростта на движение на кръстовищата е сигнализирано с необходимите пътни знаци. Скоростта на движение в отсечката Бяла – Русе извън населените места е до 90 км в час, а на всички възлови кръстовища тя е ограничена до 60 – 70 км в час. В района на Беленски баир за спускащите се автомобили ограничението е до 50 км в час, а на първокласния път е разположена крайна осева и напречна маркировка тип „студен спрей пластик“. Отделно след изготвен проект за промяна на организацията на движение в района на кръговото кръстовище при град Бяла е разположена надлъжна и напречна релефна шумна маркировка и са монтирани необходимите пътни знаци. На кръстовището между път I-5 и I-3 Бяла – Плевен е разположена напречна шумна маркировка и светеща вертикална сигнализация за подобряване безопасността на движение. Републикански път I-5 се характеризира с интензивен трафик, включително тежкотоварен трафик. Досега кръстовищата за селата Пиргово, Мечка, Иваново, Тръстеник, Две могили и Борово не са регистрирани като участъци с висока концентрация на ПТП-та и за радост няма повишена аварийност по тях. Експертните анализи през годините не са доказали необходимост и условия за полагане на хоризонтална маркировка. В заключение искам да Ви информирам, че имам уверението на Агенция „Пътна инфраструктура“, че участъка Бяла – Русе се наблюдава и при необходимост се предприемат необходимите мерки за подобряване на пътната безопасност. Благодаря.

house-speaker (ID: Председател Цончо Ганев):
Благодаря, госпожо Министър. Господин Белчев, заповядайте за реплика.

parl-member (ID: Иван Белчев):
Благодаря Ви, господин Председател. Благодаря за отговора, госпожо Министър. Да, наистина е така, когато се направи и има автомагистрала „Русе – Велико Търново“ тя ще реши значително проблема с използването въобще на пътя, който е в момента Русе – Бяла, и най-вероятно ще има по малко пътнотранспортни произшествия за хората, които преминават в тази посока. Но дотогава ще минат  изключително много години и ние очаквахме магистралата да има значителни действия и тя да се е развила до този етап на тази година, защото, знаете, че в бюджета са отпуснати средства, които точно да гарантират работата по автомагистралата. Затова наистина, въпреки че Вие отказвате в момента да се направи там, където наистина е необходимо и има концентрация на пътнотранспортни произшествия, разширяване на пътя, нека наистина това да бъде една тема, която да не бъде затворена, а да може да се мисли и за в бъдеще, защото годините, за които магистралата ще бъде изработена, ще бъде готова, ще имаме много жертви на този път. Относно това, което Вие казахте, че тази пътна маркировка, която е с шум, да, има ограничение със знаци, но те не се спазват и затова се случват тези инциденти. Много често хората, пътуващи към границата с Румъния, са изморени шофьори, международни автомобили преминават по пътя и те не са запознати много с пътната обстановка в този участък, затова тази маркировка, която ще предизвика шум, когато те се отклонят от пътя би предотвратила множество инциденти, което също може би е една тема, която трябва да продължите да разгледате във Вашето министерство и съответно АПИ. Благодаря Ви все пак за Вашия отговор и благодаря на Министерството, че работи и поддържа участъка.

house-speaker (ID: Председател Цончо Ганев):
Желаете ли нещо да допълните? Не. Благодаря, госпожо Министър. Следващият въпрос е от народния представител Иван Белчев относно напредъка по Проекта за укрепване на брега на река Дунав, край град Мартен, община Русе. Заповядайте, господин Белчев.

parl-member (ID: Иван Белчев):
Благодаря Ви, господин Председател. Уважаеми дами и господа народни представители, уважаема госпожо Министър! Преди една година зададох въпрос относно ерозия и разрушаването на бреговата ивица на река Дунав в участъка пред град Мартен. Изразих сериозна загриженост поради слабата геоложка структура на почвата в близост до реката, която предизвиква рушене на бреговете, особено при вълнение, причинено от силен североизточен вятър и движение на корабите. Ерозията на бреговата ивица е сериозен проблем и може да доведе до опасност за изградените в близост до тях сгради, както и до загуба на общинска и частна територия. Предложенията, които дадох за предотвратяване на този проблем, бяха изграждане на буни от едър ломен камък, между които да се насипе камък, или да се изработят тетраподите до 500 кг и разполагането им по брега. Този метод е приложен успешно при стълбищен... Проектиране и изграждане на кейова бетонова стена като продължение на вече съществуваща стена пред бившето КТМ до Помпената станция. Това решение е по-предпочитано, тъй като ще предложи трайно решение и ще позволи разполагането на стената близо до реката, като в разстоянието между стената и сегашния бряг може да се насипе материал и да се увеличи общинската територия. В резултат на тези предложения и работата на Областната администрация – Русе, в  бюджет 2024 г. предвидихме  600 хил. лв. за укрепване на брега на река Дунав край Мартен. Тази сума ще бъде използвана за финансиране на геозащитни мерки и дейности, насочени към предотвратяване на ерозионните процеси в засегнатия участък. Проектът е част от инвестиционната програма на Министерството на регионалното развитие и благоустройството и е включен в рамките на бюджетната програма за периода 2024 – 2026 г. Осигуряването на финансиране е важна стъпка, но считам, че е от съществено значение  държавата да предприеме незабавни мерки за укрепване на бреговата ивица и предотвратяване на допълнителни щети. Моля да ми предоставите следната информация, госпожо Министър: какъв е настоящият етап за реализация на Проекта за укрепване на бреговата ивица край град Мартен? Какви конкретни действия са предприети до момента, включително извършени проучвания и подготвени проекти? Какви са предстоящите стъпки и срокове за завършване на Проекта? Благодаря.

house-speaker (ID: Председател Цончо Ганев):
Заповядайте да отговорите така поставения въпрос, госпожо Министър.

external (ID: Служебен Министър Виолета Коритарова-Касабова):
Уважаеми господин Председател, уважаеми народни представители! Уважаеми господин Белчев, Министерството на регионалното развитие и благоустройството е запознато с казуса и този участък на река Дунав при град Мартен се следи и наблюдава със съответното необходимо внимание. Въз основа на постъпило искане от областния управител на област Русе за предложения за финансиране на обект  „Преустановяване на ерозионни процеси по брега на река Дунав от км 481,8 до км 484“ се извърши оценка и приоритизиране по утвърдените от министъра на регионалното развитие и благоустройството критерии за оценка и приоритизиране на геозащитни обекти. Именно затова на 19 октомври миналата година е сключено споразумение за трансфер на средства между Министерство на регионалното развитие и благоустройството и областния управител на област Русе. Средствата са в размер на 589 хил. 200 лв. с ДДС. Парите са за проектно-проучвателни дейности, включващи инженерно-геоложки, хидрогеоложки, хидроложки проучвания и изработване на инвестиционен проект „Защита и укрепване на десния бряг на река Дунав от км 481.8 до км 484 в района на град Мартен, община Русе, област Русе“. Срокът за изпълнение на обекта е 1 декември тази година. По искане на областния управител на област Русе на 11 юни тази година постъпи искане за сключване на допълнително споразумение за удължаване срока за изпълнение на договора. Министерството на регионалното развитие и благоустройството не е възложител на обекта по смисъла на Закона за устройство на територията предвид обстоятелството, че имотите, в които ще се извършва проектирането и проучвателните дейности и впоследствие брегозащитните мероприятия, са държавна собственост. Затова възложител на дейността на обекта по смисъла на чл. 161 от ЗУТ е областният управител на област Русе. Проверка в Централизираната система за електронни обществени поръчки показва, че на 8 юли тази година е обявена необходимата обществена поръчка и се надяваме, ще следим и ние, изпълнението на Проекта да бъде в срок съгласно допълнителното споразумение.

house-speaker (ID: Председател Цончо Ганев):
Благодаря Ви, госпожо Министър. Господин Белчев, заповядайте за реплика.

parl-member (ID: Иван Белчев):
Благодаря Ви за думата, господин Председател. Уважаема госпожо Министър, благодаря Ви за отговора. Радвам се, че са предприети стъпки в правилната посока, макар и тези стъпки да са наистина бих казал изключително бавни. Защото споменах, че още от началото на миналата година се занимавам с този проблем, както и предишни областни управители, и кметът на град Мартен, разбира се, са предприели, но това застрашава територията на България. Наистина ние сме загубили в последните години територия единствено от ерозията. Не сме загубили територия заради войни, ами заради това, че реките вземат своята територия. Специално за река Дунав Ви е ясно, че тя променя и границата на България. Затова е наистина необходимо да се извършат всички тези дейности в срок, както са заложени, и да се следи, не да се удължава или протака тази обществена поръчка и след това следващите, ами наистина да се следи стриктно за изпълнението и съответно да се наемат най-големите специалисти, които да извършат това, което е ставало и на други места, съответно има решения, които могат да се приложат. Благодаря, че сте поели инициативата както Вие, така и областният управител на Русе, за да можем да преминем към следващите стъпки за укрепване на брега на река Дунав край Мартен. Благодаря.

house-speaker (ID: Председател Цончо Ганев):
Госпожо Министър, имате ли нещо да добавите? Не. Благодаря Ви. Следващият въпрос е от народния представител Димитър Николов относно доставянето и качеството на питейната вода в село Драганово, община Горна Оряховица, област Велико Търново. Заповядайте, господин Николов.

parl-member (ID: Димитър Стойков Николов):
Уважаеми господин Председател, уважаема госпожо Министър, колеги! Уважаема госпожо Коритарова, въпросът ми е свързан с наболелия проблем относно доставянето и качеството на питейна вода в село Драганово – едно от големите съставни селища в община Горна Оряховица и област Велико Търново. През летния сезон много от домакинствата, които се намират във високите райони на селището, перманентно остават без питейна вода през по-голямата част от денонощието. В момента в Драганово живеят повече от 2500 жители, което го прави голямо и живо българско село. Млади семейства продължават да отправят запитвания за закупуване на имоти, но водата е най-същественият проблем, който влияе върху намерението им да се заселят трайно в Драганово. Още в качеството си на председател на Общинския съвет в Горна Оряховица се ангажирах, че лично ще работя за намиране на решение на проблема. Този въпрос, макар и под друга форма, съм поставил и на Ваши предшественици. Ситуацията се разви динамично след адресирането на въпроса, което се случи преди малко повече от месец. Аз получих и писмен отговор, но не оттеглих възможността да го задам и тук, от трибуната, защото хората трябва да чуят, че ние не сме ги изоставили и не сме избягали от този важен за тях проблем. В този период се срещнах и с обществено активните жители на населеното място, които се бяха организирали под формата на инициативен комитет. В началото участвах и в работна среща, инициирана от кмета на общината, в присъствието на областния управител и главния инженер на ВиК оператора. Частично съм удовлетворен, че кметът се вслуша във Вашата препоръка за това, че Инвестиционната програма за общински проекти е най удобният и бърз финансов инструмент и вече е внесъл обосновано предложение за промяна в списъка на обектите. Проектът за Драганово е изведен като приоритетен, който ще започне да се изпълнява на два етапа. Темата с безводието е изключително чувствителна и актуална както за област Велико Търново, така и за страната. Още 20 населени места в моя избирателен район са на режим и нямат ритмично водоподаване. За справянето с проблема е необходим цялостен и устойчив план, а не действия на парче. Очаквам да чуя какви конкретни действия и мерки сте набелязали както за решаване на проблема с водоподаването в село Драганово, така и с безводието в останалите населени места, за които предполагам, че сте подробно информирана. Благодаря Ви.

house-speaker (ID: Председател Цончо Ганев):
Госпожо Министър, заповядайте за отговор на така поставения въпрос.

external (ID: Служебен Министър Виолета Коритарова-Касабова):
Благодаря, уважаеми господин Председател. Уважаеми народни представители! Уважаеми господин Николов, темата с безводието в село Драганово следи както Министерството на регионалното развитие и благоустройството, така и ВиК операторът вече няколко месеца с особено внимание. Именно затова подканихме, приканихме кмета на община Горна Оряховица да подаде в поредното изменение на Закона за държавния бюджет предложението за рехабилитация на ВиК инфраструктурата в населеното място, защото разбрахме, че имат и подготвена проектна документация, която ще помогне и за по-бързо реализиране и подобряване на ВиК инфраструктурата в населеното място. Ние имаме готовност при промяна и приемане изменението на Закона за държавния бюджет да сключим споразумение с общинската администрация, така че да може своевременно да се проведе и избор на изпълнител и да започне реалното изпълнение на рехабилитацията на водопреносната мрежа в населеното място. След приемане и подаване на съответното заявление към МРРБ поемаме ангажимент във възможно най-кратък срок при изрядно представяни документи ние да сключим съответното споразумение. Когато коментирахме споразумението, беше поставен и друг въпрос –  предстоящата реконструкция на първокласен път, минаващ през село Драганово. Именно затова с Агенция „Пътна инфраструктура“  предприехме действия, че те нямат да ремонтират участъка, дублиращ се с водопровода, докато водопроводът не бъде рехабилитиран и подновен, след което ще бъде ремонтирана и пътната настилка. Затова Агенция „Пътна инфраструктура“  ще възложи рехабилитацията на път III-5003 на два участъка, за да стане последователността, необходима за подмяна на ВиК инфраструктурата. Що се отнася до безводието в региона следим, но краткосрочните мерки, които можем да предприемаме, са своевременно отстраняване на аварии и други технически похвати, които ВиК операторът ще направи,  при необходимост – намаляване на налягането при водоподаване, за да не се получават аварии, които допълнително да затрудняват към настоящия момент водоподаването. Знаете, няколко пъти имах възможност и тук, от тази трибуна, да кажа, че обмисляме краткосрочни мерки за намаляване на проблемите с водоподаването и засушаването на територията на страната. Благодаря.

house-speaker (ID: Председател Цончо Ганев):
Господин Николов, желаете ли реплика? Не.  Благодаря. Следващият въпрос е от народния представител Елисавета Белобрадова относно етап на завършеност на действията, предприети от българска страна по изграждането на Коридор № 8 и Граничен контролно-пропускателен пункт  „Клепало“. Заповядайте, госпожо Белобрадова.

parl-member (ID: Елисавета Белобрадова):
Уважаеми господин Председател, уважаеми колеги! Уважаема госпожо Министър, Коридор № 8 е стратегическа мултимодална транспортна система, която пресича Балканите по оста Изток – Запад, свързвайки Адриатическо море и Черно море. Коридорът е част от мрежата, която трябва да обедини основните транспортни линии в Европа. През 1994 г. след подписване на споразуменията в Маастрихт Европейската комисия започна дебат за бъдещето на европейската инфраструктура и трансевропейски мрежи, които се очакваше да подкрепят визията за разширяване на обединена Европа. Официалният старт на строежа по железопътна част на Коридор № 8 на територията на Република Северна Македония в участъка Куманово – Беляковце – Крива паланка е даден през месец октомври 2022 г. Предвид геополитическото значение на проекта се очаква българското правителство да се ангажира по-активно с изграждането на директна железопътна пътна връзка между България и Република Северна Македония. Само секунда, извинявайте. (Ораторът слиза от трибуната и се връща.) Много се извинявам. България от години изразява политическа воля за завършване на проекта, но изпълнението на железопътната му част още не е завършено. През месец юли 2024 г. премиерът на Република Северна Македония Християн Мицкоски заяви в интервю, че част от проектите, започнати от предшествалия го кабинет, не могат да бъдат изпълнени и посочи за пример жп линията към България, част от транспортен Коридор № 8, като поясни, че според него завършва в задънена улица, в полутунел, без предвидимост как ще продължи по-нататък до Черно море, със санкции, които могат да достигнат до 750 млн. евро. Това изказване е последвано от становище на министъра на транспорта на Република Северна Македония – Александър Николоски, с което той заявява, че предвижда преговори с донорите на проекта за изграждане на Коридор № 8 с цел пренасочване на предвидените по него средства. Правителството на Република Северна Македония изразява позицията, че за да бъде реализиран Коридор № 8 е необходимо сътрудничество от страна на Република България. Изразено е очакване България да предприеме всички необходими действия в посока подобряване на инфраструктурата на Коридор № 8, както и да изпълни задълженията, произтичащи от Двустранното споразумение от 1993 г. за изграждането на ГКПП „Берово – Клепало“. Въз основа на изложеното дотук, моля да ми отговорите какви действия са предприети към момента от страна на Министерството на регионалното развитие и благоустройството по отношение на изграждането на Коридор № 8 и на ГКПП „Клепало“ и в какъв срок се предвижда финализирането на строителните действия по изграждането на Коридор № 8 и на ГКПП „Клепало“ от българска страна? Благодаря Ви.

house-speaker (ID: Председател Цончо Ганев):
Госпожо Министър, заповядайте за отговор на така поставения въпрос.

external (ID: Служебен Министър Виолета Коритарова-Касабова):
Благодаря. Уважаеми господин Председател, уважаеми народни представители, уважаема госпожо Белобрадова! Аз ще се съсредоточа в отговора към Вас само в частта „изграждане на пътна инфраструктура“, защото Вие засегнахте и железопътната инфраструктура, която не е в ресора на Министерството на регионалното развитие и благоустройството. Ангажиментът на Агенция „Пътна инфраструктура“ е осигуряването на транспортна връзка до ГКПП „Клепало“ и Република Северна Македония. До момента АПИ има готов идеен и технически проект, подробен устройствен план и парцеларен план за изграждане на път път III-1008 „Струмяни – ГКПП „Клепало“. Разработени са два варианти за трасе – единият предвижда изграждането на около 8,5 км от път III-1008 в участъка, започващ приблизително преди отклонението от село Кобилите до бъдещия контролно-пропускателен пункт. Във втория вариант е заложено строителството на нова отсечка с дължина около 10 км. Идеята и на двете трасета е да се изведе трафикът извън населените места. За финансиране на самото строителството Агенция „Пътна инфраструктура“ кандидатства по Програма „Развитие на регионите“ 2021 – 2027 г., като участва с концепция за интегрирана териториална инвестиция с проект за доизграждане на отсечката на бъдещия контролно-пропускателен пункт „Клепало“ и основен ремонт на участък III-1008 „Струмяни – Микрево – Раздол – „Клепало“ – граница Северна Македония. За инвестиционното си предложение Агенцията е уведомила своевременно Министерството на околната среда и водите и от РИОСВ – Бургас, е указано, че е необходимо провеждане на процедура по преценка на необходимостта от извършване на ОВОС. През месец януари миналата година Агенция „Пътна инфраструктура“ е предоставила изработената документация до органите на околната среда и водите. Успоредно с действията на Агенцията Областна администрация – Благоевград, работи по проекта за изграждане на самия граничен контролно-пропускателен пункт, като възложител е областния управител. Финансирането на този проект е осигурено по Програма „Трансгранично сътрудничество България – Северна Македония 2021 – 2027 г.“ В хода на процедурата и преценяване на необходимостта по ОВОС пунктът и довеждащият до него третокласен път са обявени за национални обекти с Решение на Министерския съвет. Указанията от Министерството на околната среда и водите към Агенция „Пътна инфраструктура“ и областна администрация – Благоевград, са да се проведат обща екологична процедура, тъй като се касае за интелигентно свързани инфраструктурни елементи, касаещи бъдещето функциониране на един и същ обект, а именно ГКПП „Струмяни – Берово“. В началото на тази година е сключено споразумение между Агенция „Пътна инфраструктура“ и областен управител на Благоевград с водеща институция Областна администрация – Благоевград, за обединяване на екологичните процедури за двата обекта и съвместно възлагане на обществена поръчка за тяхното изготвяне. На 30 май тази година двамата възложители съвместно уведомяват компетентния орган по околната среда и водите, което изисква провеждане на задължителна процедура по ОВОС без да се извършва процедура по преценяване на необходимостта от ОВОС. С писмо от 4 юли 2024 г. компетентният орган указва необходимостта от провеждане на процедурата. На 19 август тази година е обявена обществена поръчка за изготвяне на екологични процедури на двата обекта. Офертите по нея се подават до 16 септември включително след провеждане на изискващите се екологични процедури и избор на вариант за развитие на пътния участък. Ще се изготви и технически проект и проект на ПУП парцеларен план по одобреното трасе. По отношение на Коридор № 8 през България минават 631 км пътища, част от този коридор – това са участъците по направленията на републикански път I-6 Гюешево – Перник, продължава по автомагистрала „Струма“ и южната дъга на околовръстен път на София, след това по автомагистрала „Тракия“ до Бургас, а оттам до Варна по автомагистрала „Черно море“. С изключение на автомагистрала „Черно море“ пътната инфраструктура по Коридор № 8 на територията на България е построена и се поддържа в добро експлоатационно състояние. Благодаря.

house-speaker (ID: Председател Цончо Ганев):
Благодаря Ви, госпожо Министър. Госпожо Белобрадова, не искате да допълвате нищо? Благодаря. Следващият въпрос е от народния представител Петър Петров относно проблем с ангажиране на сметосъбирането и сметоизвозването на битови отпадъци по републикански път II-81 в прохода Петрохан. Заповядайте, господин Петров.

parl-member (ID: Петър Петров):
Благодаря Ви, господин  Председател. Дами и господа народни представители, уважаема госпожо Министър, ние с Вас сме на различни становища по отношение на тежкотоварния трафик през Петрохан. Вие сте за, аз съм против, но в настоящия въпрос ще се постарая да се абстрахирам от това. Ще засегна един проблем, с който се занимавам от доста време, и той е битовите сметища на територията на област Монтана, към която спада и северната част на прохода Петрохан. След като Вие и АПИ взехте решение за временно пускане на тежкотоварния трафик в посока София през Петрохан, това, което аз лично наблюдавам, е, че през северната част се натрупаха доста отпадъци и същите не се почистват редовно. Според мен това се дължи на факта, че чуждестранните, а и не само чуждестранните шофьори на тежкотоварни автомобили, изчистват кабините си, при което запълват и малкото налични там до самия връх на прохода Петрохан контейнери за смет, и се образуват в различни отбивки нерегламентирани битови сметища. Община Берковица е ангажирана с тяхното извозване. Аз даже съм предоставил актуални снимки, за да видите за какво отвратително състояние става въпрос. Когато кметът на община Берковица е давал положително становище за преминаване на тежкотоварния трафик в посока София през Петрохан за тази временна организация на движение, според мен не е предвидил, че Общината няма достатъчно заложени средства в бюджета и организация за извозването на много повече отпадъци от тази северна част, която попада на територията на община Берковица, което според местни жители влияе негативно върху регулярното извозване на отпадъците от територията на общината. Именно затова след като АПИ и МРРБ решиха трафикът да минава оттам въпросът, който съм внесъл преди около месец – тогава, когато съм забелязал това състояние, е какво може да направи? Все пак АПИ е стопанинът на републиканския път II-81, за да подпомогне справянето с тези битови отпадъци, които се насъбират, и които поне досега, а съм сигурен, че и Вие не можете да кажете докога ще се трупат, тъй като никой не знае докога ще бъде и временната организация на движението. Затова въпросът ми е: може ли да се ангажират АПИ и МРРБ с почистването на прохода Петрохан не само от северната му страна – отпадъците са и от двете страни, но конкретно това, което съм видял, е по-фрапиращо от тази част на прохода? Благодаря.

house-speaker (ID: Председател Цончо Ганев):
Заповядайте за отговор, госпожо Министър.

external (ID: Служебен Министър Виолета Коритарова-Касабова):
Уважаеми господин Председател, уважаеми народни представители, уважаеми господин Петров! Преди всичко искам да благодаря на жителите на община Берковица, на село Бързия, затова че въпреки нашата различна позиция те не предприеха действията, които обещаваха, че ще спрат тежкотоварния трафик през прохода. Наистина това беше една възможност, но знаете, че след първия месец ние променихме заповедта за временната организация на движение и се съобразихме с част от исканията на населението за увеличаване на прозорците, през които да не преминава тежкотоварен трафик. Знаете, че временната организация на движение е до края на месец октомври. С оглед на предстоящия зимен сезон ние осъзнаваме сериозността на преминаване на тежкотоварен трафик през прохода Петрохан и няма да допуснем създаване на транспортен травматизъм по трасето. Наистина Вашият въпрос е зададен преди месец и след него имах разговори. Разпоредих Агенция „Пътна инфраструктура“ чрез своята регионална структура да предприеме незабавни мерки за планирано почистване, а не инцидентно събиране и извозване на твърдите битови отпадъци и друг вид отпадъци, които са по трасето. В момента тези дейности се извършват в участък по път I-1 след това ще премине и към другите отсечки по пътната мрежа за цялата област Монтана. В допълнение предвиждаме и да се доставят и монтират още шест броя бетонови съдове за смет, които да подобрят сметосъбирането. Надявам се всички шофьори на тежкотоварни моторни превозни средства да използват именно тях, както Вие казахте, за изчистване на кабините. Благодаря.

house-speaker (ID: Председател Цончо Ганев):
Благодаря Ви, госпожо Министър. Господин Петров, заповядайте за реплика.

parl-member (ID: Петър Петров):
Уважаема госпожо Министър! Благодаря, че сте се ангажирала след внасянето на този въпрос и предполагам, че това, което казахте, е, че регулярно се почиства северната част на прохода Петрохан от битови отпадъци. Ако може само да посочите, дали правилно съм разбрал, че точно там ще бъдат поставени тези шест бетонни контейнера в помощ на тежкотоварния трафик или някъде другаде на територията на областта, тъй като считаме, че най-големият проблем с битовите отпадъци е именно северната част на прохода Петрохан. Да, права сте и по-големият проблем наистина е с тази временна организация на тежкотоварния трафик в посока към София. Ако правилно съм Ви разбрал, след края на месец октомври независимо дали ще бъде отворен участъкът, който се ремонтира от Е-79 на Люти дол, тази организация приключва и отново само и единствено автомобили с товароносимост до 12 т ще преминават през Петрохан, и ако може само да потвърдите това, че е така, тъй като виждам, че остава още около месец и половина до този краен срок и това поне ще помогне както на хората, така и на бизнеса, да могат да планират съответно превозите, които извършват, че независимо от всичко в края на месец октомври това приключва и отново ще може да пътуваме. Аз още в понеделник сутринта ще пътувам в обратна посока през прохода Петрохан и ще проверя съответно дали са изчистени тези отбивки, които преди бяха пълни със сметища, за да можем да дадем една глътка надежда на местното население, а пък и на транспортните фирми, че ще могат да използват прохода Петрохан по неговото предназначение, което беше преди началото на месец юни. Само това, ако можете да потвърдите. Благодаря.

house-speaker (ID: Председател Цончо Ганев):
Благодаря Ви, господин Петров. Заповядайте, госпожо Министър, да отговорите на доуточняващите въпроси.

external (ID: Служебен Министър Виолета Коритарова-Касабова):
Уважаеми господин Председател, уважаеми господин Петров! Още преди да въведем временната организация за движение, а и Вие присъствахте на срещи в Министерството на регионалното развитие и благоустройството, за да уточним графика за въвеждане и издаване на тази заповед, заповедта е публикувана на страницата на Агенция „Пътна инфраструктура“ и именно там е посочено докога. (Реплика от народния представител Петър Петров.) Няма да бъде удължавана, защото в разговорите и с Пътна полиция няма да рискуваме зимния сезон. Уверението за контейнерите е, че ще бъдат разположени там, където е възможно, но преимуществено в прохода Петрохан. Благодаря.

house-speaker (ID: Председател Цончо Ганев):
Благодаря Ви, госпожо Министър. Следващият въпрос е от народните представители Неждет Шабан и Джем Яменов относно подновяване и реконструкция на вътрешна водопроводна мрежа на град Омуртаг.

parl-member (ID: Неждет Шабан):
Уважаеми господин Председател! Уважаема госпожо Министър, въпросът ми е относно подновяване и реконструкция на вътрешна водопроводна мрежа на град Омуртаг. Уважаема госпожо Министър, искаме да Ви обърнем внимание на проблема с водоснабдяването на град Омуртаг. Режимът на водата все още е изпитание и създава редица трудности за жителите на община Омуртаг. Както знаете, има огромен проблем и с вътрешната водопроводна мрежа на град Омуртаг. Освен трудностите, свързани с довеждащия водопровод от язовир „Ястребино“, е необходимо да се реши и въпросът с изключително лошото състояние на водопроводната мрежа. В приложение № 3 от Закона за държавния бюджет на Република България за 2024 г. са пренасочени средства за финансиране за реконструкция на вътрешната водопроводна мрежа на град Омуртаг, които са във втори и трети етап – „Реконструкция на водопроводи от водоснабдителните зони към напорен водоем „Средна зона“ и „Реконструкция на водопроводи от водоснабдителните зони към напорен водоем „Висока зона“. Във връзка с горното отправяме към Вас следния въпрос: на какъв етап са процедурите за реализиране на двата проекта и какъв е графикът за плащане на тези суми, които са пренасочени за изпълнението на двата проекта? Благодаря Ви.

house-speaker (ID: Председател Цончо Ганев):
Заповядайте, госпожо Министър, да отговорите на така поставения въпрос.

external (ID: Служебен Министър Виолета Коритарова-Касабова):
Уважаеми господин Председател, уважаеми дами и господа народни представители! Уважаеми господин Шабан, в решение на Министерския съвет от 30 септември 2022 г. за община Омуртаг е включен обект „Цялостна реконструкция на вътрешна водопреносна мрежа“. Също през 2022 г. е подписано споразумение между Министерството на регионалното развитие и благоустройството и община Омуртаг за финансиране в размер на малко над 1 млн. и 300 хил. лв. В рамките на споразумението е изпълнен първи етап – „Реконструкция на водопроводни и водоснабдителни зони към напорен водоем „Ниска зона“. С писмо от месец юни тази година Община Омуртаг предоставя подписан Акт 15 от месец май за първи етап. В приложение № 3 към чл. 107, ал. 13 от Закона за държавния бюджет на Република България за 2024 г. са включени два приоритетни проекта на община Омуртаг, както следва: „Реконструкция на вътрешна водопроводна мрежа на град Омуртаг II-ри етап“; „Реконструкция на водопроводи от водоснабдителните зони към напорен водоем „Средна зона“. Между Министерството на регионалното развитие и благоустройството и Община Омуртаг на 22 юли тази година са сключени споразумения за финансиране на проектното предложение на обща стойност 7 млн. 937 хил. 400 лв., като прогнозната стойност за 2024 г. е 6 млн. 614 хил. 515 лв. без ДДС. „Реконструкция на вътрешна водопроводна мрежа на град Омуртаг III-ти етап“; „Реконструкция на водопроводи от водоснабдителните зони към напорен водоем „Висока зона“ – между МРРБ и Община Омуртаг отново на 22 юни 2024 г. е сключено споразумение за финансиране. Общата стойност е малко над 5 млн. и 700 хил. лв., като прогнозната стойност за 2024 г. е малко над милион и половина лева без ДДС. Авансовите плащания по споразуменията са в размер на 20 на сто от предвидените средства за изпълнение на строително монтажните работи. Те се получават от МРРБ след искане от Общината по образец, придружен със сключен договор на Община Омуртаг с изпълнител и предоставено обезпечение на авансовото плащане. Все още в Министерството на регионалното развитие и благоустройството не са постъпили искания за авансови плащания по тези два проекта.

house-speaker (ID: Председател Цончо Ганев):
Благодаря Ви за отговора, госпожо Министър. Господин Шабан, искате ли реплика? Заповядайте.

parl-member (ID: Неждет Шабан):
Благодаря. Уважаема министър Коритарова, отговорът Ви беше изчерпателен, но като хронология на изпълнение бихме искали да се ангажирате с конкретика относно решението на поставения проблем като срокове за изпълнение или конкретен график, или конкретен краен срок за реализация на съответните проекти. Благодаря Ви.

house-speaker (ID: Председател Цончо Ганев):
Заповядайте, госпожо Министър.

external (ID: Служебен Министър Виолета Коритарова-Касабова):
Уважаеми господин Председател! Уважаеми господин Шабан, МРРБ няма как да се ангажира със срокове по изпълнение на тези проекти, тъй като по тези проекти ангажиментът на Министерството е сключване на споразумение с Общината. След това ангажиментите по реализация на проектите, изборът на изпълнител и сроковете за изпълнение на строително-монтажните работи са в правомощията на Общинската администрация. Благодаря.

house-speaker (ID: Председател Цончо Ганев):
Благодаря Ви, госпожо Министър. Следващият въпрос е от народния представител Елисавета Белобрадова относно предприети от страна на Министерството на регионалното развитие и благоустройството действия във връзка с възникналите проблеми с водоснабдяването през летния сезон на 2024 г. Заповядайте, госпожо Белобрадова.

parl-member (ID: Елисавета Белобрадова):
Уважаеми господин Председател, уважаеми колеги! Уважаема госпожо Министър, според информация, публикувана публично от страна на Министерството на регионалното развитие и благоустройството, към началото на месец август 2024 г. близо 111 000 жители са засегнати от нарушено водоподаване. Режим на водата е въведен частично в 7 града с близо 24 000 засегнати жители и 172 села с 87 182 засегнати жители в 51 от общо 265 общини. Според приетата през 2014 г. Стратегия за ВиК, обхващаща периода 2014 – 2023 г., една от поставените цели е по-малко от 2% от населението да са подложени на сезонен режим на водоснабдяване. Според НСИ населението в България към 31 декември 2023 г. е 6 445 481 души, или посочените по-горе 111 хиляди души са 17,2%. Това говори, че целта в Стратегията не само не е изпълнена, но в страната има влошаващ се проблем с водоснабдяването. Въз основа на изложеното дотук моите въпроси са следните: 1. Потвърждава ли Министерството на регионалното развитие и благоустройството информацията, че към момента жителите на град Омуртаг не разполагат с осигурено водоснабдяване? 2. В какъв етап на финализиране са язовири „Пловдивци“, „Нейковци“ и „Луда Яна“ и в случай че към месец септември 2024 г. те не функционират пълноценно, какви са причините, които Министерството на регионалното развитие и благоустройството идентифицира като причинители на забавянето? 3. Какви конкретни мерки предвижда Министерството на регионалното развитие и благоустройството с цел пускане в експлоатация на язовир „Черни Осъм“ и в какви срокове се предвижда язовир „Черни Осъм“ да бъде завършен? Благодаря Ви.

house-speaker (ID: Председател Цончо Ганев):
Госпожо Министър, заповядайте за отговор на така поставения въпрос.

external (ID: Служебен Министър Виолета Коритарова-Касабова):
Уважаеми господин Председател, уважаеми дами и господа народни представители! Уважаема госпожо Белобрадова, темата за засушаването и безводието е актуална и през месец септември. Ние, няколко министри от служебния кабинет, имахме възможност да представим през Вас информацията. Знаете, че има и назначена нарочна работна група от министър-председателя, за да очертаем краткосрочните мерки, които бихме предприели и трябва да предприемем в настоящия момент. Така поставеният от Вас въпрос за безводието в град Омуртаг –  отговорих и преди малко на господин Шабан. В град Омуртаг има водоснабдяване, изграден е водопроводът и продължаваме поетапно изграждане и подмяна на водопроводната мрежа за средна и висока зона, с което вярваме, че ще бъде подобрено водоснабдяването и няма да бъдат подложени на режим през следващите години, стига наистина проектите да бъдат реализирани качествено и в срок. Да, наистина има Стратегия 2014 – 2022 г., тя е изпълнявана, но така или иначе, стъпвайки като служебен министър в Министерството на регионалното развитие и благоустройството, не заварих последваща такава стратегия. Затова не бих искала да коментирам какво е изпълнено в предишен период, а мога да Ви информирам за състоянието на язовирите към настоящия момент. За язовир „Пловдивци“ и Пречиствателна станция за питейни води има издадено разрешение за ползване от ДНСК. Активите на обекта са изписани от баланса на МРРБ и са заведени на Областна администрация – Смолян. Асоциацията по водоснабдяване и канализация – Смолян, е предала за стопанисване, поддържане и експлоатация обектите от „Водоснабдяване и канализация“ ЕООД – град Смолян. Към момента язовир „Пловдивци“ и Пречиствателна станция за питейни води функционират пълноценно и безпроблемно. Язовир „Нейковци“ и Пречиствателна станция за питейни води е предназначена за трайно питейно водоснабдяване основно на град Трявна, с възможност за водоснабдяване на населени места от общините Трявна и Дряново. Изграждането е започнало през 1978 г., прекъсвано е няколко пъти и окончателно е спряно през 2001 г. поради липса на средства. Извършено е обследване на частично изграденото строителство, изготвени са идеен и технически проект за завършване на язовира и пречиствателната станция. Проектът е предоставен на Община Трявна и на Областна администрация – Габрово. Към момента няма осигурено финансиране за неговото довършване. Към настоящия момент активно се изпълняват строително-монтажни работи по обект „Луда Яна“ и Пречиствателна станция за питейни води съгласно докладите на строителя и строителния надзор и представената работна програма. Строителството за целия язовирен комплекс трябва да завърши в края на 2024 г. Относно язовир „Черни Осъм“ – през 2003 г. е изготвен проектът. Мястото за изграждане на язовирната стена се намира на около 18 километра южно от град Троян. Предвижда се да бъде изградена каменно-насипна стена с височина 65 метра, а завиреният обем на водохранилището е оценен на 27 млн. куб. м. Както имах възможност в изслушването за засушаването да кажа, МРРБ предприема действия за размразяване на този проект.

house-speaker (ID: Председател Цончо Ганев):
Благодаря Ви, госпожо Министър. Госпожо Белобрадова? Не искате. С това Парламентарният контрол завърши. Благодаря Ви за участието, госпожо Министър. Преди да закрия редовното заседание, ще прочета едно разпореждане на председателя на Народното събрание: На основание чл. 78, т. 1 от Конституцията на Република България разпореждам: Свиквам извънредно пленарно заседание на Петдесетото народно събрание на 17 септември 2024 г., вторник, от 13,00 ч. при следния дневен ред: 1. Първо гласуване на Законопроект за изменение и допълнение на Закона за местните данъци и такси. Вносители – Николай Нанков, Теменужка Петкова и Александър Ненков. 2. Изслушване на служебния заместник министър-председател и министър на финансите Людмила Петкова и служебния министър на енергетиката Владимир Малинов на основание чл. 111 от Правилника за организацията и дейността на Народното събрание във връзка с изтичащия на 11 септември 2024 г. срок по приетия с Протокол № 30 на заседание на Министерския съвет от 24 юли 2024 г. Доклад за предприемане на действия за изменение на Националния план за възстановяване и устойчивост на Република България и за изготвяне на предложение по съдържанието на глава RePowerEU. Вносители – Томислав Дончев и група народни представители. 3. Изслушване на служебния министър на транспорта и съобщенията Красимира Стоянова, служебния министър на вътрешните работи Атанас Илков, служебния заместник министър-председател и министър на финансите Людмила Петкова и служебния министър на регионалното развитие и благоустройството Виолета Коритарова-Касабова на основание чл. 111 от Правилника за организацията и дейността на Народното събрание относно затрудненията при преминаването на границите ни с Гърция, Турция и Румъния и инициативата на Гърция и Турция за намиране на алтернативен транспортен коридор и заобикаляне на България. Вносители – Борислав Гуцанов и Иван Иванов. С това днешното заседание е закрито. (Звъни.)  (Закрито в 14,00 ч.)  Заместник-председатели: Росица Кирова Цончо Ганев  Секретари: Галя Василева Стоян Таслако

