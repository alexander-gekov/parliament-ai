Session Title: No Title
Date: No Date
Total Statements: 0
Total Participants: 0

house-speaker (ID: Председател Росица Кирова):
Добро утро, колеги! Моля за регистрация. Има кворум. Откривам днешното заседание. (Звъни.) Колеги, има предложение за включване в програмата на Народното събрание на основание чл. 47, ал. 3 от Правилника за организацията и дейността на Народното събрание на Законопроекта за изменение на Закона за държавния бюджет на Република България за 2024 г. Предложението беше обсъдено на Председателския съвет тази сутрин и имаме консенсус по въпроса. Актуализацията се налага във връзка с приложение № 3 единствено, тъй като има проекти за променени, има допълнително внесени проекти от кметовете на общините съгласно методиката, която беше одобрена от Народното събрание, когато решихме по този начин да се разпределят средствата за общинските проекти. Подлагам на гласуване включването на точката в дневния ред като точка първа. Гласували 163 народни представители: за 154, против 7, въздържали се 2. Предложението е прието и първа точка от дневния ред за днес става – Първо гласуване на Законопроекта за изменение на Закона за държавния бюджет на Република България за 2024 г. Втора точка е Законопроектът за ратифициране на актовете на Четвъртия извънреден конгрес на Всемирния пощенски съюз, след което ще продължим с парламентарен контрол.  Първа точка от дневния ред: ПЪРВО ГЛАСУВАНЕ НА ЗАКОНОПРОЕКТА ЗА ИЗМЕНЕНИЕ НА ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГАРИЯ ЗА 2024 Г. Има внесени два доклада – на Комисията по бюджет и финанси и на Комисията по регионална политика, благоустройство и местно самоуправление. Заповядайте, господин Байрам, да ни запознаете с Доклада.

rapporteur (ID: Докладчик Байрам Байрам):
Благодаря, госпожо Председател. Уважаеми дами и господа народни представители! На основание чл. 43, ал. 2 от Правилника за организацията и дейността на Народното събрание искам да направя предложение за допуск в залата на Мартин Дановски – служебен заместник-министър на финансите, Добрин Пинджуров – директор на дирекция „Бюджет“, и Жени Начева – директор на дирекция „Финанси на общините“; от Министерството на регионалното развитие и благоустройството – госпожа Веселина Терзийска – служебен заместник-министър, и Катя Попова – директор на дирекция „Водоснабдяване и канализация и благоустройствени дейности“.

house-speaker (ID: Председател Росица Кирова):
Колеги, подлагам на гласуване процедурата по допуск. Гласували 161 народни представители: за 159, против 2, въздържали се няма. Предложението е прието. Моля да осигурите достъп до залата на поканените лица. Може да продължите, господин Байрам.

rapporteur (ID: Докладчик Байрам Байрам):
 „ДОКЛАД относно Законопроект за изменение на Закона за държавния бюджет на Република България за 2024 г., № 50-402-01-24, внесен от Министерския съвет на 18 септември 2024 г. На заседание, проведено на 19 септември 2024 г., Комисията по бюджет и финанси разгледа посочения законопроект. На заседанието присъстваха представителите на Министерството на финансите Мартин Дановски – служебен заместник-министър на финансите, Добрин Пинджуров – директор на дирекция „Бюджет“, и Жени Начева – директор на дирекция „Финанси на общините“; от Министерството на регионалното развитие и благоустройството – Веселина Терзийска – служебен заместник-министър, и Катя Попова – директор на дирекция „Водоснабдяване и канализация и благоустройствени дейности“. Законопроектът беше представен от господин Дановски, който посочи, че с него на основание чл. 107, ал. 14 от Закона за държавния бюджет на Република България за 2024 г. (ЗДБРБ за 2024 г.) се извършват промени в приложение № 3 към същия закон относно приоритетни проекти по Инвестиционната програма за общински проекти. Промените се предлагат от Министерския съвет въз основа на предложения на кметовете на общини. В рамките на определените срокове в Министерството на финансите са получени писма от кметове на 131 общини с общо 753 броя предложения за промени в приложението: за замяна на определените в приложението проекти с нови – 15 броя, за отпадане на определени в приложението проекти – 48 броя, за допълване на определените с приложението проекти с нови – 397 броя, както и за промяна на параметрите на вече предвидени в приложението – 293 броя. Броят на проектите в приложението се увеличава с 349 проекта, тоест от 2536 броя утвърдените по приложението проекти стават 2885 броя. За 2024 г. нетното намаление е в размер на 37,0 млн. лв., от които намаление с 59,1 млн. лв. от отпадащи проекти, намаление със 165,6 млн. лв. от промяна на параметри на проекти и увеличение със 187,6 млн. лв. от нови проекти. С изменението на Инвестиционната програма за общински проекти прогнозният размер на проектите за целия период става 7394,9 млн. лв., в това число 4527,7 млн. лв. за 2024 г., от които 747 539,7 хил. лв. са средства по проекти на ЕС, или 3,8 млрд. лв. без средства по проекти на ЕС. Чрез Инвестиционната програма се подпомага изпълнението на капиталовата програма на общините за периода 2024 – 2026 г. Финансирането на проектите се извършва на база сключени споразумения между министъра на регионалното развитие и благоустройството и кметовете на съответните общини със срок на изпълнение и въвеждане в експлоатация до 31 декември 2026 г. Членовете на Комисията по бюджет и финанси се обединиха около идеята в приложение № 3 да бъдат отразени следните предложения: – Приоритетните проекти с отговорна институция – Община Белослав, област Варна, и отговорна институция – Община Севлиево, област Габрово, да се изменят, както следва:“. Има приложена таблица в Доклада и нея няма да я изчитам. „– Да се създаде нов ред с отговорна институция – Община Борино, област Смолян, с номер на проект ОР-24.001-2699 – приоритетен проект „Оформяне на парково пространство в ПИ80159.100.49 в кв3, с. Чала, общ. Борино“, с 1,9 хил. лв. прогнозен бюджет за 2024 г. и 98,8 хил. лв. обща прогнозна стойност на проекта. – Да се създаде нов ред с отговорна институция – Община Аврен, Област Варна, с номер на проект ОР-24.001-2698 – приоритетен проект „Проектиране, авторски надзор и изпълнение на строеж (инженеринг) за основен ремонт на част от уличната мрежа в селата Бенковски, Дъбравино и Синдел“, с 0,0 хил. лв. прогнозен бюджет за 2024 г. и 2000,0 хил. лв. обща прогнозна стойност на проекта. – Да се създадат три нови реда с отговорна институция – Община Стамболово, област Хасково, както следва: – С номер на проект ОР-24.001-2707 – приоритетен проект „Реконструкция на довеждащия водопровод на селата Светослав и Бял кладенец и възстановяване на водоподаването на питейна вода на село Пчелари от водоизточник село Светослав, община Стамболово, Област Хасково“, с 0,0 хил. лв. прогнозен бюджет за 2024 г. и 3184,5 хил. лв. обща прогнозна стойност на проекта. – С номер на проект ОР-24.001-2708 – приоритетен проект „Реконструкция на вътрешна водопроводна мрежа с. Светослав, община Стамболово“, с 0,0 хил. лв. прогнозен бюджет за 2024 г. и 448,5 хил. лв. обща прогнозна стойност на проекта. – С номер на проект ОР-24.001-2709 – приоритетен проект „Реконструкция на вътрешна водопроводна мрежа с. Бял кладенец, община Стамболово“, с 0,0 хил. лв. прогнозен бюджет за 2024 г. и 482,4 хил. лв. обща прогнозна стойност на проекта. Поредните номера по списъка се изменят, за да отразят направените промени. След проведеното гласуване се получиха следните резултати: „за“ –18 народни представители, без „против“ и „въздържал се“. Въз основа на гореизложеното и резултатите от гласуването Комисията по бюджет и финанси предлага на Народното събрание да приеме на първо гласуване Законопроект за изменение на Закона за държавния бюджет на Република България за 2024 г., № 50 402 01–24, внесен от Министерския съвет на 18 септември 2024 г.“ Благодаря.

house-speaker (ID: Председател Росица Кирова):
Благодаря Ви, господин Байрам. Кой ще ни представи Доклада на Комисията по регионална политика, благоустройство и местно самоуправление? Господин Цеков, имате думата.

rapporteur (ID: Докладчик Андрей Цеков):
Уважаема госпожо Председател, уважаеми колеги! Представям Ви „ДОКЛАД за първо гласуване относно Законопроект за изменение на Закона за държавния бюджет на Република България за 2024 г., № 50-402-01-24, внесен от Министерския съвет на 18 септември 2024 г. На свое извънредно заседание, проведено на 19 септември 2024 г., Комисията по регионална политика, благоустройство и местно самоуправление обсъди и гласува Законопроект за изменение на Закона за държавния бюджет на Република България за 2024 г., № 50-402-01-24, внесен от Министерския съвет на 18 септември 2024 г. На заседанието присъстваха от Министерство на финансите: Жени Начева – директор на дирекция „Финанси на общините“; от Министерството на регионалното развитие и благоустройството: госпожа Веселина Терзийска – служебен заместник-министър, и Катя Попова – директор на дирекция „Водоснабдителни и канализационни дейности“. От името на вносителя Проектозаконът бе представен от госпожа Жени Начева, която запозна народните представители с предлаганите изменения. Необходимостта от изготвяне на Законопроекта произтича от разпоредбата на чл. 107, ал. 14 от Закона за държавния бюджет на Република България за 2024 г., съгласно която Народното събрание може да извършва промени в приложението по ал. 13, с което са определени приоритетни проекти по Инвестиционната програма за общински проекти. Промените се предлагат от Министерския съвет въз основа на предложение на кметове на общини в срок до 31 март, до 30 юни и до 30 септември 2024 г. С приетия от Народното събрание на 17 април 2024 г. Закон за изменение на Закона за държавния бюджет на Република България за 2024 г. са одобрени предложенията на кметовете за промени в приоритетните проекти по Инвестиционната програма за общински проекти от приложение № 3 към чл. 107, ал. 13 от Закона за 2024 г., които са направени в сроковете респективно до 31 март и до 30 юни. В рамките на определените срокове в Министерството на финансите са получени писма от кметове на 131 общини с общо 753 броя предложения за промени в приложение № 3 към чл. 107, ал. 13 от Закона за държавния бюджет за 2024 г., от които: за замяна на определените в приложението проекти с нови такива – 15 броя; за отпадане на определени в приложението проекти – 48 броя; за допълване на определените с приложението проекти с нови такива – 397 броя; както и за промяна на параметрите на вече предвидени в приложението проекти – 293 броя. От тях предложенията за нови и съществуващи улици и тротоари и съоръженията към тях са 283; нови и съществуващи общински пътища и съоръженията към тях – 70; водоснабдителни и канализационни системи и съоръжения – 143; сгради публична общинска собственост – 71; обекти за общинска спортна инфраструктура – 30; и за благоустройствени строежи в населените места – 108. Броят на проектите в приложението се увеличава с 349 проекта, или от 2536 броя утвърдените по приложението проекти стават 2885 броя. С направеното предложение за изменение на програмата нетното изменение на прогнозния бюджет за целия период е с увеличение от 1115,6 млн. лв., от които намаление в размер на 103,7 млн. лв. от отпадащи проекти, увеличение в размер на 115,6 млн. лв. от промяна на параметри на проекти и увеличение в размер на 1103,7 млн. лв. от нови проекти. За 2024 г. нетното намаление е в размер на 37 млн. лв., от които намаление с 59,1 млн. лв. от отпадащи проекти, намаление със 165,6 млн. лв. от промяна на параметри на проекти и увеличение със 187,6 млн. лв. от нови проекти. С изменението на Инвестиционната програма за общински проекти прогнозният размер на проектите за целия период става 7394,9 млн. лв., в това число 4527,7 млн. лв. за 2024 г., от които 747 539,7 хил. лв. средства за проекти, финансирани от Европейския съюз, или 3,8 млрд. лв., без проектите, финансирани със средства на Европейския съюз. С изготвения Законопроект за изменение на Закона за държавния бюджет на Република България за 2024 г. се постига заложената цел за даване възможност на общините да извършат последващо приоритизиране и промяна на обектите, нуждаещи се от финансиране, при оптимално отчитане интересите на местната общност и обществената значимост на обектите. В хода на дискусията коментари бяха направени от народните представители Николай Нанков и Андрей Цеков. Въз основа на дискусията и в резултат на проведеното гласуване Комисията по регионална политика, благоустройство и местно самоуправление с 12 гласа „за“, без „против“ и „въздържал се“ предлага на Народното събрание да приеме на първо гласуване Законопроект за изменение на Закона за държавния бюджет на Република България за 2024 г., № 50-402-01-24.“ Благодаря Ви.

house-speaker (ID: Председател Росица Кирова):
Благодаря Ви, господин Цеков. Колеги, откривам разискванията по внесения законопроект. Имате думата за изказвания. Заповядайте, господин Дренчев.

parl-member (ID: Димо Дренчев):
Благодаря, госпожо Председател. Колеги, решението, което ни се предлага сега, е абсолютно консенсусно. Ние го подкрепихме и в Комисията сега, и предишните пъти, когато беше вкарвано. Това, върху което искам да обърна внимание, е следният факт. До момента от предвидените 3,5 милиарда за тази година са разплатени реално само 185 милиона, или само 1,19% от предвидените средства. Представителите на бюджетното министерство казаха, че средно за страната общините са представили проекти на стойност около 90% от средствата, но истината е, че това не е равномерно. В моята, в Пернишка област, единствено областният център – град Перник, е готов с проекти за 98% от средствата, но по-малките общини, като Брезник, като Земен, като Трън, са успели да представят, и те няма да имат повече шанс до края на годината, само за половината пари, тоест за около 50%. Средно за моята област, Пернишка област, проектите са само за 70% от средствата. Искам да апелираме и представителите на бюджетното министерство, представителите на регионалното министерство, Сдружението на общините също, нека да направят всичко възможно и да се работи с малките общини, така че капацитетът им да се засили, за да могат те да предават навреме проектите си, защото никой от нас няма да живее вечно и има голямо значение дали средствата и проектите ще бъдат изпълнени в началото, в средата или в края на периода. Иначе, естествено, ще подкрепим, както всеки път. Това е добър начин да се разпределят справедливо средствата и да не се насочват към конкретни общини с кметове от управляващите. Благодаря.

house-speaker (ID: Председател Росица Кирова):
Има ли реплики, колеги, към изказването на господин Дренчев? Не виждам. Следващото изказване е на господин Мартин Димитров. Имате думата.

parl-member (ID: Мартин Димитров):
Уважаема госпожо Председател, дами и господа! Това е една от добрите реформи, която българският парламент успя да направи и стартира, разбира се, от редовното правителство, и е много добър атестат за новия начин на работа на общините по отношение на капиталовите програми. Със Закона за бюджета ние обещахме да има три актуализации на бюджета. Това е третата. Каквото обещахме, това изпълняваме. Създаде се един режим на сериозна конкуренция между всички общини. Тук слушах преди малко колегата, който каза: има закъснение при някои малки общини, и други, бих допълнил аз, големи общини, имат сериозни закъснения. Така е, но режимът е честен и е конкурентен. На база население сме дали лимити на всяка община да предлага проекти. Подходът, който го имаше в миналото по времето на ГЕРБ, близките до правителството общини да получават проекти, а за другите да няма, е вече в миналото, така че при този нов подход никой кмет няма право да се сърди на друг освен на себе си. Няма върнат проект, и това искам да се чуе от тази трибуна. Няма нито един проект, който да отговаря на условията и да е върнат. Или, ако има такъв, сега е моментът да бъде сложен на масата дебатът и да бъдат взети мерки. Но моето впечатление е, че няма нито един проект, който да отговаря на правилата и да е върнат. Има неподготвеност, има липса на капацитет на общините, има забавяне, но това е отговорност на местните администрации. Това е нещо, с което те трябва да се справят и да подсилят своите възможности в бъдеще, защото този подход трябва да го продължим, колеги. Това са добри практики, които трябва да се развият. В тази връзка обаче Ви обръщам внимание на много важен елемент. Многократно от тази трибуна и с писмени въпроси поисках от министър Коритарова да има ежемесечна отчетност на това, което се случва с общинските проекти. За юли месец тя предостави такъв отчет, който беше пълен и коректен. Нейният отчет обаче за август месец, към края на август, който трябва да включва два важни елемента според моите въпроси – подписаните договори от общините и платените суми към края на август, е непълен, липсват много данни, които ги има в нейния отчет от юли месец, непълен и некоректен. Това е проблем, защото, за да има истинска конкуренция между общините, колеги, е важно хората в дадената община да видят техният кмет докъде е стигнал, колко договора е подписал, къде е успял и къде не е успял, какви суми са получени към даден период. Тоест тази месечна отчетност, която искаме ние, е страшно важна, за да има истинска конкуренция и вече обществен дебат в местната общност какво се случва и какво не се случва. И не мога да разбера упорството на министър Коритарова, която първо не искаше да предоставя такива отчети, а сега е измислила начин да ги предоставя в непълен вид. Като видях, че документът, който тя е публикувала на своя сайт, е непълен и некоректен, с писмен въпрос ѝ поисках неговото коригиране преди около седмица. За съжаление, той си стои на сайта на Министерството на регионалното развитие и благоустройството непълен и некоректен. Този нов подход на конкуренция между общините, уважаеми колеги, изисква местните общности да бъдат информирани за напредъка във всеки един момент, за да не се чака в края на годината да излязат колеги и да кажат: ние установихме тук, че в тези малки или други общини много малко проекти са реализирани. Сега трябва да е ясно към септември месец какво се случва, за да има време за коригиращи действия, да има време за промяна в подхода. Да има време там, където има голямо изоставане, то да бъде наваксвано. А иначе действително на въпрос, който зададох към Министерството на финансите, към 20 септември на практика само 185 млн. лв. са платени по тези програми. Обръщам внимание на хора, които предвиждаха невъзможност да има адекватни нормални плащания, че такъв проблем тази година няма. За догодина, да, рискът е по-голям. Но според мен този подход, който дава възможност на местните общности те да определят своите приоритети, те да казват какво е важно за дадената община, те да определят капиталовия дневен ред, е много по-добър от подхода, при който в края на годината се разпределяха милиарди и те бяха похарчени много набързо, много непрозрачно, с крайно съмнителна ефективност. Колеги, ние трябва да продължим тази програма. Трябва да продължим този подход и се радвам, че Народното събрание има теми, по които консенсусно, заедно заставаме, подкрепяме, гласуваме и казваме на българските кметове и на българското общество, че това е нов подход, който трябва да бъде запазен, защото е по-добър от предишните. Благодаря Ви.

house-speaker (ID: Председател Росица Кирова):
Благодаря Ви, господин Димитров. Има ли желаещи за реплики, колеги? Не виждам. Има ли желаещи за други изказвания? Не виждам. Колеги, прекратявам разискванията. Преминаваме към гласуване. Моля всички народни представители да заемат местата си. Режим на гласуване, моля. Гласували 152 народни представители: за 151, против няма, въздържал се 1. Предложението е прието. Заповядайте за процедура, господин Байрам.

parl-member (ID: Байрам Байрам):
Благодаря, госпожо Председател. На основание чл. 76, ал. 2 от Правилника за организацията и дейността на Народното събрание предлагам така приетият на първо гласуване Законопроект за изменение на Закона за държавния бюджет на Република България за 2024 г., № 50-402-01-24, внесен от Министерския съвет на 18 септември 2024 г., да бъде приет и на второ гласуване в днешното пленарно заседание.

house-speaker (ID: Председател Росица Кирова):
Благодаря за предложението. Има ли различно предложение? Не виждам. Колеги, разглеждането на второ гласуване беше обсъдено тази сутрин и на Председателски съвет, имаме консенсус по въпроса. Подлагам на гласуване направеното предложение от господин Байрам. Гласували 147 народни представители: за 147, против и въздържали се няма. Предложението е прието. Преминаваме към разглеждане на Закона на второ гласуване. Имате думата, господин Байрам, за да ни запознаете с Доклада.

rapporteur (ID: Докладчик Байрам Байрам):
„Закон за изменение на Закона за държавния бюджет на Република България за 2024 г. § 1. Приложение № 3 към чл. 107, ал. 13 се изменя така: „Приложение  № 3 към чл. 107, ал. 13 Прогнозен размер на капиталовите разходи по Инвестиционната програма за общински проекти“ – приложена е таблица, няма да я изчитам. Заключителна разпоредба § 2. Законът влиза в сила от деня на обнародването му в „Държавен вестник“.“ Искам да направя и редакционни поправки в приложенията към Доклада. 1. По отношение на Община Севлиево, област Габрово: На ред от 833 до 839 номерата на проектите от „ОР-24.001-2700 до ОР-24.001-2706“ да се заменят съответно от „ОР-24.001-3097 до ОР-24.001-3103“. 2. По отношение на Община Аврен, област Варна: Номер на проект „ОР-24.001-2698“ да се замени с „ОР-24.001-3096“. 3. По отношение на Община Стамболово, област Хасково: Номера на проекти от „ОР-24.001-2707“ до „ОР-24.001-2709“ да се заменят съответно от „ОР-24.001-3104“ до „ОР-24.001-3106“. Благодаря Ви.

house-speaker (ID: Председател Росица Кирова):
Благодаря Ви, господин Байрам. Може ли да ми ги дадете писмено? (Подава листа с редакционните поправки.) Колеги, откривам разискванията по Законопроекта за изменение на Закона за държавния бюджет на Република България за 2024 г., със сигнатура № 50-402-01-24, внесен от Министерския съвет на 18 септември 2024 г. Има ли желаещи за изказвания? Не виждам. Закривам разискванията. Първо ще подложа на гласуване редакционните предложения, които бяха направени от господин Байрам. Първата редакционна поправка е по отношение на Община Севлиево, област Габрово, касаеща ред 833 до 839, така както Ви беше докладвано от господин Байрам. Режим на гласуване, моля. Гласували 148 народни представители: за 146, против няма, въздържали се 2. Предложението е прието. Втората редакционна поправка е по отношение на Община Аврен, област Варна, така както беше докладвана. Режим на гласуване, моля. Гласували 144 народни представители: за 143, против няма, въздържал се 1. Предложението е прието. Последното редакционно предложение е по отношение на Община Стамболово, област Хасково, така както беше докладвана от господин Байрам. Режим на гласуване, моля. Гласували 151 народни представители: за 151, против и въздържали се няма. Предложението е прието. Колеги, сега ще подложа на гласуване наименованието на Закона; § 1; наименованието „Заключителна разпоредба“ и § 2  ведно с вече приетите редакционни поправки. Гласували 152 народни представители: за 150, против 1, въздържал се 1. Предложението е прието.

parl-member (ID: Цончо Ганев):
Прегласуване!

house-speaker (ID: Председател Росица Кирова):
Прегласуване по искане на господин Цончо Ганев. Режим на прегласуване, моля. Моля да отмените гласуването.

external (ID: Реплики):
Защо?

house-speaker (ID: Председател Росица Кирова):
Защото, колеги, трябва да гласуваме и предложенията, които са в Доклада на Комисията. Подлагам на гласуване предложенията в Доклада на Комисията, които са одобрени вчера на Бюджетната комисия. Само пояснявам, че предложенията са отбелязани в Доклада на Бюджетната комисия, няма ги в общото предложение. (Реплика.) Той ги прочете, когато прочете Доклада. Гласували 148 народни представители: за 147, против няма, въздържал се 1. Предложението е прието. Сега вече на второ гласуване, господин Ганев, за да подложа на гласуване всичко, което приехме до момента, гласуваме предложенията в Доклада, които току-що приехме, заедно с направените редакционни поправки, след което гласуваме наименованието, § 1; § 2 и наименованието „Заключителна разпоредба“, с приетите предложения и редакционните поправки, които направи господин Байрам. Гласували 152 народни представители: за 151, против няма, въздържал се 1. Предложението е прието.  Преминаваме към следващата точка от дневния ред: ЗАКОНОПРОЕКТ ЗА РАТИФИЦИРАНЕ НА АКТОВЕТЕ НА ЧЕТВЪРТИЯ ИЗВЪНРЕДЕН КОНГРЕС НА ВСЕМИРНИЯ ПОЩЕНСКИ СЪЮЗ. Вносител е Министерският съвет на 21 юни 2024 г. Заповядайте, господин Летифов, да ни представите Доклада на Комисията по транспорт и съобщения – имате думата.

parl-member (ID: Халил Летифов):
Благодаря, госпожо Председател. Ако позволите, процедура за допуск. На основание чл. 43, ал. 2 да бъдат допуснати господин Димитър Недялков – заместник-министър на транспорта и съобщенията, и госпожа Илиана Георгиева Карафизиева – държавен експерт в дирекция „Съобщения“ на Министерството.

house-speaker (ID: Председател Росица Кирова):
Подлагам на гласуване процедурата за допуск. Гласували 123 народни представители: за 111, против 9, въздържали се 3. Предложението е прието. Заповядайте, господин Летифов.

rapporteur (ID: Докладчик Халил Летифов):
Уважаеми колеги! „ДОКЛАД относно Законопроект за ратифициране на актовете на Четвъртия извънреден конгрес на Всемирния пощенски съюз, № 50-402-02-2, внесен от Министерския съвет на 21 юни 2024 г. На свое редовно заседание, проведено на 12 септември 2024 г., Комисията по транспорт и съобщения разгледа Законопроект за ратифициране на актовете на Четвъртия извънреден конгрес на Всемирния пощенски съюз, № 50-402-02-2, внесен от Министерския съвет на 21 юни 2024 г. На заседанието присъстваха господин Димитър Недялков – заместник-министър на транспорта и съобщенията, и г-н Иван Димитров – председател на Комисията за регулиране на съобщенията. Господин Недялков представи Проекта на закон за ратифициране на актовете на Четвъртия извънреден конгрес на Всемирния пощенски съюз и зави, че той има за цел да се изпълнят разпоредбите на чл. 85, ал. 1, т. 2, 4, 7 и 8 от Конституцията на Република България, като се осъществи ратификация на следните актове: 1. Четвърти допълнителен протокол към Общия правилник на ВПС – в сила от 1 март 2024 г., с изключение на чл. XV (Разходи на Съюза), който влиза в сила от 1 януари 2024 г. 2. Първи допълнителен протокол към Всемирната пощенска конвенция – в сила от 1 януари 2025 г., с изключение на промените в параграфи 1.1 и 1.2 на чл. II, които влизат в сила от 1 януари 2026 г. 3. Първи допълнителен протокол към Споразумението за услугите по пощенските плащания – в сила от 1 юли 2024 г., с изключение на промените в параграфи 1.2 и 1.2.1 на чл. VII, които влизат в сила от 1 януари 2025 г. Според вносителите приемането на Законопроекта би довело до: - потвърждаване участието на Република България в осигуряването на единна световна пощенска територия, основана и регламентирана чрез актовете на ВПС; - създаване на правна основа за уреждане на взаимоотношенията между Република България и нейния избран пощенски оператор и останалите страни – членки на ВПС; - осигуряване изпълнението на ангажиментите на Република България, свързани с прилагането на актовете на Съюза както от страна на органите, провеждащи държавната политика и осъществяващи регулирането на пощенските услуги, така и от страна на избрания пощенския оператор, задължен съгласно чл. 27 на Закона за пощенските услуги да изпълнява актовете на ВПС, които са ратифицирани от Народното събрание на Република България; - гарантиране правото на потребителите да ползват международни пощенски услуги от и към всички 192 страни – членки на ВПС; - гарантиране правото на Република България да участва в качеството си на страна членка в цялостната дейност на ВПС, неговите ръководни органи и работните структури към тях. Господин Недялков допълни, че чрез измененията в Общия правилник се постигна усъвършенстване на институционалната рамка на ВПС чрез укрепването на ролята на Консултативния комитет като орган, състоящ се от външни заинтересовани страни в сектора. Измененията във Всемирната пощенска конвенция и в Споразумението за услугите по пощенските плащания усъвършенстват и допълват разпоредбите, отнасящи се до основните и допълнителните услуги, предоставяни от избраните пощенски оператори. Прието е също така и увеличение на бюджета на ВПС с 622 240 швейцарски франка за 2024-а и 2025 г. Така от 38 890 030 швейцарски франка годишно за 2024-а и 2025 г. бюджетът ще бъде 39 512 270 швейцарски франка годишно. От страна на вносителите бе обяснено, че предложеното увеличение на бюджета ще се отрази минимално на вноските на страните членки и те няма да понесат съществена финансова тежест. В качеството си на страна членка Република България е взела участие в конгреса с делегация, чиято позиция, състав и правомощия на членовете са били определени с решение по т. 30 от Протокол № 42 от заседанието на Министерския съвет от 20 септември 2023 г. В хода на дебатите по Законопроекта се изказаха народните представители Иван Кючуков и Ивайло Чорбов. След проведените разисквания и изказаните мнения Комисията по транспорт и съобщения с 9 гласа „за“ предлага на Народното събрание да приеме на първо гласуване Законопроект за ратифициране на актовете на Четвъртия извънреден конгрес на Всемирния пощенски съюз, № 50-402-02-2, внесен от Министерския съвет на 21 юни 2024 г.“

house-speaker (ID: Председател Росица Кирова):
Благодаря Ви, господин Летифов. Колеги, откривам разискванията по Закона за ратифициране на актовете на Четвъртия извънреден конгрес на Всемирния пощенски съюз. Има желаещ за изказване. Заповядайте. Ако ми позволите, ще направя една процедура преди изказването. Процедурата ми е – със съгласието на залата да започнем парламентарния контрол половин час след приключване на законодателната част, защото е възможно да приключим по-рано. Ще подложа на гласуване направената процедура. Колеги, разбрахте ли какво Ви предлагам? Режим на гласуване, моля. Гласували 102 народни представители: за 102, против и въздържали се няма. Продължаваме с парламентарен контрол половин час след приключване на законодателната част. Заповядайте за изказване.

parl-member (ID: Ивайло Чорбов):
Госпожо Председател, госпожи и господа народни представители! Ние, разбира се, ще подкрепим Ратификацията на последните решения от Всемирния пощенски съюз. Само искам да Ви обърна внимание, че България трябва да бъде по-активна в международната политика относно регулацията на пощенските услуги и телематиката. Обръщам Ви внимание, че ние сме членове на Всемирния пощенски съюз още от 1879 г., тъй като и тогава, и сега, и винаги това е било символ на модерното, на напредъка и на бъдещето. От страна на ВЪЗРАЖДАНЕ се ангажирам, че ще работим за законодателни промени, които ще облекчат положението на Български пощи, тъй като освен мениджмънта, който е изключително много назадничав и практически пагубен за дружеството, има и много законодателни решения, които лишават Български пощи от това да се развиват като нормална и модерна служба в услуга на България и ако щете, на цялото човечество, тъй като това е и ролята всъщност на всички национални пощенски оператори. Това е от нас.

house-speaker (ID: Председател Росица Кирова):
Благодаря Ви, господин Чорбов. Не виждам желаещи за реплики. Има ли желаещи за други изказвания, колеги? Не виждам желаещи за други изказвания. Прекратявам разискванията и преминаваме към гласуване. Режим на гласуване, моля. Гласували 102 народни представители: за 102, против и въздържали се няма. Предложението е прието. За процедура, господин Летифов – имате думата.

parl-member (ID: Халил Летифов):
Благодаря, госпожо Председател. Ако ми позволите процедура – да разгледаме Законопроекта и на второ четене. На основание чл. 76, ал. 2 от Правилника за организация и дейността на Народното събрание предлагам Законопроекта за ратифициране на актовете на Четвъртия извънреден конгрес на Всемирния пощенски съюз, № 50-402-02-2, внесен от Министерския съвет на 21 юни 2024 г., да бъде подложен и на второ гласуване.

house-speaker (ID: Председател Росица Кирова):
Благодаря за предложението, господин Летифов. (Силен шум.) Госпожо Караянчева, имате ли различно предложение? Подкрепяте. Много благодаря. Колеги, подлагам на гласуване направеното предложение от господин Летифов. Режим на гласуване, моля. Гласували 105 народни представители: за 105, против и въздържали се няма. Предложението е прието. Имате думата, господин Летифов.

rapporteur (ID: Докладчик Халил Летифов):
Благодаря. „ЗАКОН за ратифициране на актовете на Четвъртия извънреден конгрес на Всемирния пощенски съюз Член единствен. Ратифицира Четвъртия допълнителен протокол към Общия правилник на Всемирния пощенски съюз, Първия допълнителен протокол към Всемирната пощенска конвенция и Първия допълнителен протокол към Споразумението за услугите по пощенските плащания, приети от Четвъртия извънреден конгрес на Всемирния пощенски съюз, подписани в Рияд на 5 октомври 2023 г.“ Благодаря.

house-speaker (ID: Председател Росица Кирова):
Благодаря, господин Летифов. Колеги, откривам разискванията по Закона за ратифициране. Имате ли желание за изказвания? Не виждам. Закривам разискванията. Подлагам на гласуване наименованието на Закона и член единствен. Режим на гласуване. Гласуваме ги заедно. Гласували 112 народни представители: за 112, против и въздържали се няма. Предложението е прието. Законопроектът за ратифициране на актовете на Четвъртия извънреден конгрес на Всемирния пощенски съюз е приет и на второ четене. (Ръкопляскания.) Продължаваме с парламентарния контрол в 10,25 ч. и Ви давам почивка дотогава. (След почивката.)

house-speaker (ID: Председател Росица Кирова):
Уважаеми колеги, продължаваме заседанието със: ПАРЛАМЕНТАРЕН КОНТРОЛ ПО ЧЛ. 92 – 104 ОТ ПРАВИЛНИКА ЗА ОРГАНИЗАЦИЯТА И ДЕЙНОСТТА НА НАРОДНОТО СЪБРАНИЕ. Ще Ви прочета получените писмени отговори накрая на заседанието, за да може активно да започнем с парламентарния контрол. Първият министър, който ще участва в днешния парламентарен контрол, е госпожа Мария Павлова – служебен министър на правосъдието. Тя ще отговори на въпрос от народния представител Стоян Таслаков относно излязлата информация за организирана престъпна група, присвояваща земеделски земи край Пазарджик с цел построяване на фотоволтаичен парк. Заповядайте, господин Таслаков. Имате думата да развиете своя въпрос.

parl-member (ID: Стоян Таслаков):
Благодаря, госпожо Председател. Уважаема госпожо Министър, в медиите се появи информация, че в община Пазарджик, край селата Априлци и Сбор, са присвоени хиляди декари земеделска земя само с констативен протокол, нотариално заверен при един и същи нотариус. Хиляди декари земя на различни собственици е била прехвърлена на фирма инвеститор от този нотариус без знанието на собствениците на земята. Впоследствие има заведени и спечелени дела и издадените констативни протоколи са обявени за нищожни. Част от собствениците успяват да си върнат земите чрез съда, но на тях вече има построена ФЕЦ централа. Медиите категоризират това като организирана престъпна група. В предишното Народно събрание министърът на правосъдието пое ангажимент за проверка на дейността на този нотариус. В тази връзка моля да отговорите: проверена ли е дейността на конкретния нотариус, установени ли са нарушения и съответно отнет ли му е лицензът? Кои институции са сезирани и докъде са стигнали с разследването на евентуалната престъпна група, за която се твърди в медиите? Благодаря.

house-speaker (ID: Председател Росица Кирова):
Благодаря за въпроса, господин Таслаков. Имате думата за отговор в рамките на три минути, госпожо Министър. Заповядайте.

external (ID: Служебен Министър Мария Павлова):
Благодаря Ви, госпожо Председател. Уважаема госпожо Председател, уважаеми народни представители, уважаеми господин Таслаков! Министърът на правосъдието упражнява контрол върху дейността на всеки нотариус за изпълнение на Закона и Устава на нотариалната камара. Към Министерството на правосъдието функционира Инспекторат на министъра на правосъдието по Закона за съдебната власт, който на основание чл. 372, ал. 1, т. 4 от Закона за съдебната власт проверява дейността на нотариусите съвместно с инспектор-нотариус. Министърът на правосъдието възлага извършването на съвместни проверки по служебен почин, по сигнал или жалба на заинтересовано лице, както и по предложение на Съвета на нотариусите. По отношение на дейността на конкретния нотариус, вписана в регистъра на нотариалната камара с рег. № 571 с район на действие Районен съд – Пазарджик, министърът на правосъдието се е самосезирал по повод публикуван материал в сайта „Свободна Европа“ от 29 февруари 2024 г. със заглавие „Организирана престъпна група“. Как хората научиха, че земите им вече са на Гинка Върбакова. Със Заповед ИЗСВ-0171 от 3 април 2024 г., изменена с горепосочената заповед, е наредено на инспектори от Инспектората по Закона за съдебната власт съвместно с инспектор-нотариус, определен от Нотариалната камара, да извършат съвместна проверка на нотариус Минкова. Проверката е извършена в периода 9 май 2024 г. до 10 май 2024 г. в кантората на нотариуса в град Пазарджик на улица „Патриарх Евтимий“ № 1. Проверени са нотариални дела за периода 1 януари 2020 г. – 31 декември 2023 г., образувани по обстоятелствени проверки с признат собственик „Риал Стейтс” ЕООД с управител Гинка Николова Върбакова. Проверката е констатирала, че за посочения период са образувани 16 броя нотариални дела по извършени обстоятелствени проверки, по които не се установяват нарушения на разпоредби от Закона. Предвид констатациите от извършената проверка не са налице основания за ангажиране на дисциплинарната отговорност на нотариус Минкова, респективно Инспекторатът не е отправил предложение за сезиране на други институции. Що се отнася до частта от въпроса Ви относно евентуално разследване на организирана престъпна група, министърът на правосъдието е орган от изпълнителната власт и не осъществява функции по разследване и обвинения по смисъла на НПК. Относно постъпили сигнали и образувани досъдебни производства за извършени престъпления въпросите Ви следва да бъдат адресирани към органите на прокуратурата на Република България. Благодаря Ви за вниманието.

house-speaker (ID: Председател Росица Кирова):
Благодаря за отговора, госпожо Министър. Имате думата за реплика, господин Таслаков.

parl-member (ID: Стоян Таслаков):
Уважаема госпожо Министър, от Вашия отговор разбрах, че няма никакъв проблем един нотариус и двама едни и същи свидетели в сговор със съответна община да превземат колкото могат чужда земя и чужда собственост. Разбирам, че Министерството е изпълнителна власт, но това не означава, че Ваши служители не могат да подават сигнали, ако има съмнения за извършени престъпления. Аз мисля, че този отговор, който ми дадохте сега, е много лош сигнал за практика в България и съм сигурен, че в момента сега много хора с нечисти и недобри намерения ще започнат да кроят планове за превземане по този начин на земи от собственици, неподозиращи какво им се гласи. Не бих искал да Ви давам препоръки как да процедирате, тъй като животът на това правителство е кратък, но смятам, че и Вие, и следващите министри трябва сериозно да се замислите по тази тема и да осъществявате още по-сериозен контрол върху дейността на нотариусите, защото не може да има толкова много заведени дела, толкова много ощетени хора и държавата да не се ангажира да защити интереса на хората и да остави една организирана престъпна група, а тя не е една – има и в други общини, да вършее и да безчинства върху собствеността на българите. Благодаря.

house-speaker (ID: Председател Росица Кирова):
Благодаря за репликата, господин Таслаков. Госпожо Министър, желаете ли дуплика? Имате думата.

external (ID: Служебен Министър Мария Павлова):
Господин Таслаков, органът, който може да прецени дали има извършено престъпление, не е министърът на правосъдието. Когато проверката е приключила с резултат, че няма констатирани нарушения по отношение на дейността на конкретен нотариус, ние нямаме правния механизъм, по който да продължим нататък. Искам само да Ви кажа следното нещо: издадените нотариални актове по обстоятелствена проверка не се ползват със силата на присъдено нещо и всяко трето лице, което има някакъв правен интерес от това и може да докаже, че титулярят на правото на собственост по нотариалния акт, който е издаден по обстоятелствена проверка, не е собственик, може да заведе дело. Тук се касае за един материалноправен спор и единствено и само съдът е компетентен да каже дали едно лице е собственик, или не е собственик. В тази посока има трайно установена съдебна практика и тълкувателно решение на Върховния съд от 2013 г. И тук е много спорно дали въобще министърът на правосъдието – аз разбирам, че към онзи момент с оглед напрежението, което е имало, и статиите в пресата, е следвало да предприеме някакво действие – въобще е бил компетентен да назначи извършването на такава проверка, защото се касае за един материален спор. Благодаря Ви.

house-speaker (ID: Председател Росица Кирова):
Благодаря Ви, госпожо Министър. С това въпросите към служебния министър на правосъдието госпожа Мария Павлова бях изчерпани. Благодарим за участието в днешния парламентарен контрол. Преминаваме към служебния министър на здравеопазването госпожа Галя Кондева-Мънкова, която ще отговори на въпрос от народния представител Петър Петров относно целесъобразност на държавните разходи за извършването на дезинсекционни мероприятия срещу комари през следващите два месеца в седем области от страната. Заповядайте, господин Петров.

parl-member (ID: Петър Петров):
Благодаря Ви, госпожо Председател. Дами и господа народни представители, уважаема госпожо Министър, с оглед заглавието на въпроса нека все пак да уточним, че същият е внесен преди повече от месец, когато, разбира се, е  бил и много по-актуален. Във връзка с проведена обществена поръчка с предмет „Избор на изпълнители за осигуряване на навременно организиране и прилагане на дезинсекционни мероприятия за контрол на комарните популации в страната през 2024 г.“ в отговор на въпрос от народен представител Вие сте посочили, че решението за обявяване класирането на участниците е публикувано на 7 юни 2024 г., а третиранията би следвало да се извършват от ранна пролет, тоест март-април на съответната година. В отговора си сте посочили също, че предмет на договорите по въпросната обществена поръчка са дейности, които следва да се провеждат до края на месец септември. В отговора си на въпроса по-горе Вие посочвате също, че с избрания за изпълнител конкретно по обособена позиция № 5 с предмет на тази позиция „Избор на изпълнител за извършване на дезинсекционни мероприятия срещу комари в следните области: Бургас, Кърджали, Пловдив, Сливен, Стара Загора, Хасково и Ямбол“ е сключен договор с избрания за изпълнител участник. След като прегледах подробно публичната информация за изпълнителя, установих, че той  не е регистриран по реда на Наредба № 1 от 5 януари 2018 г. за условията и реда за извършване на дезинфекции, дезинсекции и дератизации, което поставя въпроса дали е законосъобразно избраният изпълнител да може да сключи този договор и да извършва дейностите по него. В тази връзка моля да ми предоставите информация какви мерки ще предприеме Министерството на здравеопазването за ефективното разходване на публичния ресурс, така че 2,5 млн. лв. да не отидат на вятъра за дейности, които е трябвало да бъдат извършени преди вече седем месеца. Това е текстът на въпроса, който съм внесъл преди месец и половина, просто уточнявам с оглед неговата актуалност. Благодаря Ви, госпожо Министър.

house-speaker (ID: Председател Росица Кирова):
Благодаря за въпроса, господин Петров. Госпожо Министър, имате думата за отговор.

external (ID: Служебен Министър Галя Кондева-Мънкова):
Благодаря, уважаема госпожо Председател. Уважаеми господин Петров, дами и господа народни представители, както казахте, Министерството на здравеопазването стартира процедурата по обявяване на обществената поръчка за изпълнители за осигуряване на навременно организиране и прилагане на дезинсекционни мероприятия за контрол на комарните популации в страната още през февруари 2024 г. На 16 февруари процедурата е регистрирана в Системата за случаен избор на Агенцията за обществени поръчки, на 21 февруари процедурата е избрана за осъществяване на контрол, като съответните документи са изпратени в Агенцията незабавно. Предварителното становище на Агенцията за резултати от извършения контрол е получено в Министерството на здравеопазването на 5 март 2024 г. След съобразяване с направените в становището препоръки процедурата е публикувана в Системата за електронно възлагане на обществени поръчки. Решението за обявяване на класирането на участниците е публикувано на 7 юни 2024 г. Впоследствие обаче процедурата е обжалвана по реда на чл. 197 от Закона за обществените поръчки от трима участници по всяка една обособена позиция. Към становището на Министерството на здравеопазването по жалбите на участниците е направено допълнително искане на основание чл. 205, ал. 1 от Закона за обществените поръчки за допускане на предварително изпълнение поради изключителната важност на обществената поръчка, обосновавайки високия обществен интерес. С Определение № 699-700 и 701 от 27 юни Комисията за защита на конкуренцията допуска предварително изпълнение на всички пет обособени позиции. По обособени позиции 1, 2, 3 и 4 са подадени частни жалби, също постановените определения на Комисията и е изчакано произнасяне от Върховния административен съд. В обединеното производство № 509/523/524 от 2024 г. Комисията се е произнесла с Решение на 4 юли 2024 г., с което се потвърждава като законосъобразно и правилно решението на възложителя в лицето на Министерството на здравеопазването. В резултат на всичко описано договорите са сключени в края на юли и началото на август. Веднага са стартирани дейности по мониторинг и първични ларвицидни обработки на включените в обхвата на договорите биотопи. Предвид продължителния административен процес, който възпрепятства навременното сключване на договори по реда на Закона за обществените поръчки, Ви информираме, че Министерството на здравеопазването вече стартира подготовка за обществена поръчка за избор на изпълнител за 2025 г., назначена е комисия със заповед за подготовка на тази документация и същата поръчка очакваме да бъде обявена през октомври 2024 г. за 2025 г. под условие, за да може да не се получи това, което се случи през 2024 г.

house-speaker (ID: Председател Росица Кирова):
Благодаря за отговора, госпожо Министър. Господин Петров, имате думата за реплика.

parl-member (ID: Петър Петров):
Благодаря за отговора, госпожо Служебен министър. Имам в репликата си два въпроса. Първият визира срока на тези сключени договори, както казвате Вие, в края на юли, те са сключени след 1 август – до 30 юли не бяха сключени. Какъв е бил срокът на тези договори с оглед на това, че е била платена сума от 2,5 млн. лв.? За един месец ли са били сключени, за два месеца ли са били сключени? Защото, съгласете се, това, че е имало една дълга административна процедура, не би ли следвало да окаже влияние върху срока на тези договори и ако той е прекалено кратък, да не се заплаща цялата сума, тъй като очевидно през октомври, ноември, декември и януари няма да пръскаме срещу комари, най-лаишки казано. Говоря го като човек, незапознат с материята. Ако може да обясните: за какъв срок са сключени тези договори за 2,5 млн. лв.? И вторият ми въпрос към Вас е: според Вас следва ли участник, който не е регистриран по реда на Наредба № 1 от 2018 г. за условията и реда за извършване на подобни дезинфекции, дезинсекции и така нататък, да извършва такава дейност по сключен договор с Министерството? Това е вторият ми въпрос, просто за да е ясно на обществеността. Благодаря Ви.

house-speaker (ID: Председател Росица Кирова):
Благодаря Ви, господин Петров. Имате думата, госпожо Министър.

external (ID: Служебен Министър Галя Кондева-Мънкова):
Сключените договори по всички обособени позиции са на обща стойност 1 млн. 717 хил. 582 лв. с ДДС, а прогнозната стойност на обществената поръчка е била 2 млн. 499 хил. 996 лв. Така че срокът е до края на ноември месец и искам да подчертая, че ние имахме среща с кметовете на общините от Дунавския район. Знаете, че в момента има проблем – не точно проблем, но има регистрирани случаи на западнонилска треска, и това наложи допълнително ползване на тази поръчка в биотопи, които са изключително активни в момента или допреди момента. Искрено се надяваме, че до средата на октомври тези биотопи ще бъдат унищожени. По искане на кметовете те самите се включиха в тези процедури, защото западнонилската треска е нещо, което създава проблеми, и в момента имаме пациенти, приети в съответните лечебни заведения и инфекциозни клиники. Така че наистина няма как след средата на октомври или може би ноември, всичко зависи от прогнозите за времето и от самото време, но с тази цел до последно ще се обработват биотопите дори при наличие на много малки количества от комари. (Реплика на народния представител Петър Петров.) А, да – както казах, това е била една много дълга процедура, публикувана документация, така че най-вероятно, след като с фирмата е сключен договор, тя отговаря на поставените в документацията изисквания.

house-speaker (ID: Председател Росица Кирова):
Благодаря за отговора, госпожо Министър. Преминаваме към следващия въпрос от народния представител Рая Иванова относно реимбурсация на лекарства и разпределение на средства от резерва на Касата. Имате думата да зададете въпроса си, госпожо Иванова.

parl-member (ID: Рая Иванова):
Госпожо Председател, госпожо Министър! Предстои важен, критичен момент за финансовата стабилност и сигурност на здравната система на България за 2024 г. – разпределението на резерва на НЗОК, което по закон може да се случи след 1 септември 2024 г. Разпределението следваше да стане на 13 септември 2024 г. Предвид горното, моля да ми отговорите на следния въпрос: как Надзорният съвет НЗОК е изпълнил предишни свои решения № РД-НС-04-27 от 7 март 2024 г., както и № РД-НС-04-45 от 3 април 2024 г., свързани с преразхода на средства за постигане на 100% реимбурсация на лекарства за домашно лечение на сърдечно-съдови заболявания? Извършени ли са компенсаторни размествания на бюджета на НЗОК, както изискват решенията? Ако не, до какво е довело това неизпълнение на решенията, както и защо НЗОК не успя да се разплати с аптеките, отпускащи лекарства по НЗОК, за последните две седмици на  юли и месец август с обещание това да се случи след 1 септември 2024 г. след отваряне на резерва? Кой е отговорен за неточната прогноза за преразхода за електронни рецепти за 100% реимбурсирани лекарствени продукти? Благодаря Ви.

house-speaker (ID: Председател Росица Кирова):
Благодаря за въпроса, госпожо Иванова. Заповядайте за отговор, госпожо Министър.

external (ID: Служебен Министър Галя Кондева-Мънкова):
Благодаря. Уважаема госпожо Председател, уважаема госпожо Иванова, дами и господа народни представители! Както казахте, с Решение № РД-НС-04-27 от 7 март 2024 г. Надзорният съвет на Касата е приел повишаване нивото на заплащане на 100% на посочените в списък лекарствени продукти, основно за социалнозначима група заболявания – сърдечносъдови заболявания, водеща причина за смъртността в България. Прогнозният разход е бил изчислен на база разходите за лекарствените продукти за периода от 9 месеца през 2023 г., като е взето предвид, че се предвижда 100% ниво на заплащане считано от 1 април и този прогнозен разход при тази реимбурсация възлиза на 31 млн. лв. и представлява допълнителен разход за Националната здравноосигурителна каса. Отделно от това при 100-процентното реимбурсиране  на лекарствените продукти аптеките не получават надценка, определена нормативно, и към момента на приемането на Решението от 7 март тази категория лекарствени продукти се заплаща по 5 лв. за всяко отчетено електронно предписание. Бюджетните средства, необходими за това заплащане на електронните предписания, не биха могли да бъдат прецизно изчислени, тъй като при въвеждане на тази мярка на едно електронно предписание можеше да се предписва към този момент различен брой лекарствени продукти, но те трябва да са максимално три на една рецепта. Като се взема предвид, че около 650 хиляди здравноосигурени лица средномесечно са получавали тези лекарствени продукти и съответно правилото, че едно здравноосигурено лице може да получи до три лекарствени продукта на едно електронно предписание, са изчислени около 220 хиляди електронни предписания месечно като прогноза, което като стойност съответно за 9-месечен период е около 10 млн. лв. разход за заплащане към аптеките. Имайки предвид, че при покачване на това реимбурсиране на 100% най-вероятно и броят на лицата, които ще се обърнат към системата за предписване, ще се повиши и е завишено 10% увеличение на броя на пациентите и на броя на електронните предписания и по този начин е направена прогноза от 34 млн. лв. за лекарствените продукти след 1 април 2024 г. за девет месеца до края на годината и 11 милиона за заплащането на дейността по отпускането на лекарствените продукти. Тези средства, тоест общият размер на планираните продукти, е 45 млн. лв. допълнителни средства. В цитираното решение на Надзорния съвет на НЗОК е предвидено средствата за финансиране на аптеки за тези дейности да бъдат осигурени за сметка на средствата от резерва на Националната здравноосигурителна каса. Така че, реално погледнато, този резерв да бъде съгласно Закона за бюджета на Касата, може да се обсъжда след 1 септември 2024 г. Разпределението на средствата става с решение на Надзора. При анализа, направен при това разпределение, е установен прогнозен недостиг на средства и съответно с Решение на Надзорния съвет от 13 август е направен този анализ и е установено драстично увеличение на тези разходи. При установения темп и ръст на увеличаване на броя на електронните рецепти за отпускане на лекарствени продукти за домашно лечение в аптеките по това решение в горепосочената му част се прогнозира, че ще бъдат изразходвани тези средства към 31 юли 2024 г., като за оставащите месеци за 2024 г. са необходими допълнителни 41 млн. 944 хил. 274 лв.

house-speaker (ID: Председател Росица Кирова):
Благодаря Ви, госпожо Министър. Ще направите ли реплика, госпожо Иванова? Имате думата.

parl-member (ID: Рая Иванова):
Тъй като въпросът ми е зададен преди 13 септември, би трябвало да е имало заседание на 13 септември на Надзорния съвет на Националната здравноосигурителна каса, така че имате ли някаква информация какво се е случило. – отворен ли е резервът, компенсирани ли са тези разходи, които са реализирани? Благодаря.

house-speaker (ID: Председател Росица Кирова):
Имате думата за дуплика, госпожо Министър.

external (ID: Служебен Министър Галя Кондева-Мънкова):
Имам информация от Националната здравноосигурителна каса, постъпи и писмо съответно от нея, че окончателното разпределение на резервите от бюджета ще бъде направено следващата седмица и до 15  октомври 2024 г. ще се направят необходимите разплащания.  Търсят се варианти в момента за компенсиране на тези очевидно големи дефицити в резерва на Касата.

house-speaker (ID: Председател Росица Кирова):
Преминаваме към следващия въпрос. Той отново е от народния представител Рая Иванова относно реимбурсация на лекарства и извършване на компенсаторни размествания в бюджета на НЗОК. Имате думата, госпожо Иванова.

parl-member (ID: Рая Иванова):
Госпожо Председател, госпожо Министър! Както казахме, предстои разпределението на резерва на Националната здравноосигурителна каса. Вие отговорихте, че това следва да стане следващата седмица съгласно информацията, която сте получили от Касата. Моля да ми отговорите на следния въпрос: постигнатите споразумения между Националната здравноосигурителна каса и Българския фармацевтичен съюз за заплащане за отпускане на 100% реимбурсираните лекарствени продукти на базата на какви актюерски разчети са постигнати и няма ли това да доведе от огромни допълнителни разходи за фармацевтична дейност и това да отклони средства за лекарства за лечение на българските граждани? Какви предложения са направени пред Надзорния съвет от страна на ръководството на НЗОК на първото заседание след 1 септември 2024 г. относно справедливото разпределение на средства от резерва за покриване на преразходи, особено за повишението на реимбурсацията на лекарствата за домашно лечение на сърдечносъдовите заболявания, както и на преразхода за издаване на електронни рецепти? Благодаря Ви.

house-speaker (ID: Председател Росица Кирова):
Благодаря за въпроса. Имате думата, госпожо Министър.

external (ID: Служебен Министър Галя Кондева-Мънкова):
Уважаема госпожо Председател, уважаема госпожо Иванова, дами и господа народни представители! В допълнение на отговор по актуален въпрос № 02-01-259 от 11 септември 2024 г. предоставям следната допълнителна информация: следва да се отбележи, че във връзка с предприетите мерки от страна на Националната здравноосигурителна каса за оптимизиране на разходите и с оглед спазване на бюджетната дисциплина се проведоха преговори между Националната здравноосигурителна каса и Българския фармацевтичен съюз и беше приет и обнародван на 19 юли 2024 г. нов алгоритъм за заплащане на цени  на дейностите по отпускане на лекарствени продукти за домашно лечение, 100% реимбурсирани от бюджета на Националната здравноосигурителна каса. Промени са направени и в Наредба № 4 от 2009 г. за условията и реда за предписване и отпускане на лекарствени продукти и по този начин се преодоля заплащането на дейността по отпускането на лекарствени продукти с ниво на заплащане сто на сто, назначавани без протокол, да е в зависимост от броя на издадените електронни предписания. С Решение на Надзорния съвет на Националната здравноосигурителна каса № 04-89 от 13 август 2024 г. е решено дейностите по отпускане на лекарствени продукти за домашно лечение, заплащани сто на сто от бюджета на Касата за отчетните периоди с изтекъл срок на плащане до 1 септември 2024 г., това са отчетни периоди 16 – 30 юни 2024 г. и 1 – 15 юли 2024 г., да бъдат заплатени след конкретно решение на Надзорния съвет за разпределение на средствата от резерва на Националната здравноосигурителна каса. Прогнозата за необходимите средства за извършване на здравноосигурителните плащания за тези дейности е в размер на 24 млн. 171 хил. лв. Във връзка с гореизложеното и съгласно Решението на Надзорния съвет от 7 март и 13 август 2024 г. и на основание чл. 15, ал. 1, т. 5 от Закона за здравното осигуряване, чл. 116 от Закона за публичните финанси и във връзка с § 8 от Преходните и заключителните разпоредби на Закона за бюджета на Националната здравноосигурителна каса за 2024 г. е взето решение за разпределение на средства в размер на 21 млн. 974 хил. лв. за увеличаване на средствата за заплащане на търговците на дребно за дейностите по отпускане на лекарствените продукти за домашно лечение за  отчетните периоди, дължими през 2024 г.

house-speaker (ID: Председател Росица Кирова):
Благодаря Ви, госпожо Министър. Заповядайте за реплика, госпожо Иванова.

parl-member (ID: Рая Иванова):
Благодаря Ви, госпожо Председател. Аз само ще попитам: кой все пак е направил разчетите във връзка с това, че не бяха постигнати точно сумите, които бяха предвидени в бюджета, имате ли някаква информация във връзка с проведеното заседание на 13 септември и какви предложения са направени от Надзорния съвет за НЗОК за справедливото разпределение на средствата от резерва?

house-speaker (ID: Председател Росица Кирова):
Заповядайте за дуплика, госпожо Министър.

external (ID: Служебен Министър Галя Кондева-Мънкова):
Благодаря Ви, госпожо Председател. Очевадно от всички факти, които изнесох днес за тези средства, е, че те не са били предвидени в Закона за бюджета на Националната здравноосигурителна каса, което създава тези проблеми. С последното решение на Надзора е взета сумата от тези 21 млн. 974 хил. лв. да се разпредели към изпълнителите, а в случая са аптеки, за покриване на разходите, които те взират във връзка с отпускането на продукти. Искрено се надяваме, че бюджетът вече е представен, предварителният, и естествено, визията на Касата за 2025 г. и всички тези промени, които са осъществени с Решение от 1 април на Надзорния съвет, са предвидени и в новия бюджет, за да няма такъв тип разговори през 2025 г. Благодаря.

house-speaker (ID: Председател Росица Кирова):
Благодаря Ви и аз, госпожо Министър. С това въпросите към служебния министър на здравеопазването госпожа Галя Кондева-Мънкова бяха изчерпани. Нека ѝ благодарим за участието в днешния парламентарен контрол. Преминаваме към следващите въпроси, които са към служебния министър на околната среда и водите господин Петър Димитров. Първият въпрос е от народния представител Петър Петров относно незаконни битови сметища в общински поземлени имоти на територията на община Бойчиновци и на територията на община Монтана. Имате думата, господин Петров.

parl-member (ID: Петър Петров):
Благодаря Ви, госпожо Председател. Дами и господа народни представители, уважаеми господин служебен Министър! Това е първият от петте въпроса, които ще Ви задам днес, и ще обсъждаме незаконни сметища и замърсяване на околната среда чрез отпадни води. В моя избирателен регион – област Монтана, проблемът там е изключително сериозен поне според мен. Въпросите са толкова много не защото незаконните битови сметища никнат като гъби след майски дъжд, а просто защото съществуват от много години, някои от тях, и очевидно поради липсата на превантивна дейност и контрол от страна на местните органи, както и лично според мен, че през годините е недостатъчна контролната дейност от страна на самия местен контролен орган в лицето на РИОСВ. В първия въпрос днес към Вас ще засегнем темата с незаконните сметища в общински имоти на територията на община Бойчиновци. Разбира се, всяко едно от тях е установено след мое лично посещение, поради което са направени и актуални към момента на въпроса на подаването снимки, които да представят колко е неприятна ситуацията с такива незаконни битови сметища. Първото визира имот, който съм проверил, че е частна общинска собственост в землището на град Бойчиновци, местността Брескян, по прекия път за село Долно Белотинци и на 500 м преди кариерата, като за визуализация съм представил и актуални снимки, които в момента се прожектират на народните представители и на зрителите на настоящия парламентарен контрол. Вторият поземлен имот с битово сметище в него е също общинска собственост, намира се на местен път в землището на село Долно Белотинци, община Монтана, и свързва селото с град Бойчиновци. Третото незаконно битово сметище се намира в поземлен имот, представляващ също общинска собственост,  селскостопански път в землището на село Долно Белотинци, община Монтана, водещ към град Бойчиновци. Четвъртото незаконно битовото сметище се е образувало в землището на село Горно Церовене, община Монтана, в местността Расника и той е частна собственост. Въпросът ми към Вас е следният: сметищата като тези не се формират за ден или два и борбата е с тях, тъй като те са осеяли навсякъде държавата. Борбата е с дългогодишното бездействие на контролните органи, които не изпълняват задълженията си по чл. 147 и следващите от Закона за управление на отпадъците, и основен приоритет за нас от парламентарната група на ВЪЗРАЖДАНЕ е, че ние не можем да допуснем природата ни да бъде умишлено погивана с подобни незаконни сметища. Затова Ви питам какви мерки ще предприеме Министерството на околната среда и водите за реалното премахване на тези незаконни битови сметища. Благодаря Ви.

house-speaker (ID: Председател Росица Кирова):
Благодаря за въпроса, господин Петров. Имате думата за отговор, господин Министър.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаеми господин Петров, на 3 юли 2024 г. от експертите на Регионалната инспекция по околната среда и водите в Монтана в присъствието на представители на Община Бойчиновци, община Монтана, и кмета на село Долно Белотинци, община Монтана, е извършена проверка на посочените от Вас терени. Направените констатации са, както следва: за терен в землището на град Бойчиновци, местността Брескян, посочен в парламентарното питане под № 1. Теренът се намира на около 3 км от село Ерден и по стар път село Ерден – град Бойчиновци. Установени са единични купчини и земни маси, примесени със строителни отпадъци и пластмасови опаковки. Към момента на проверката не са установени лица, извършващи изхвърляне на отпадъци на терена. Дадено е предписание на кмета на община Бойчиновци за почистване на замърсените терени със срок на изпълнение 3 август 2024 г. При извършената междинна проверка на 24 юли 2024 г. от РИОСВ – Монтана, е констатирано, че теренът в местността Брескян, землище на град Бойчиновци, е почистен преди изтичането на даденото предписание. За терените в землището на община Монтана, посочени в парламентарното питане под № 2, 3 и 4. Двата терена, посочени от Вас, в землището на село Долно Белотинци са участъци от сервитута на стар път от село Долно Белотинци до град Бойчиновци, вляво от пътя и близо до село Долно Белотинци. В част от единния имот е установено нерегламентирано замърсяване от изхвърлените смесени, битови и строителни отпадъци и разкъсани опаковки, а в другия е установено нерегламентирано замърсяване със строителни отпадъци, пластмасови опаковки, части от излязло от употреба електронно оборудване и други смесени битови отпадъци. Към момента на проверката не са установени лица, извършващи изхвърляне на отпадъците на терените. На кмета на община Монтана са дадени предписания за почистване на замърсените общински терени. На 31 юли 2024 г. на терените е извършена междинна проверка в присъствието на кмета на село Долно Белотинци, при която е установено, че голяма част от отпадъците на тези терени са почистени и продължава почистването на прилежащото дере към единия имот. На 8 август 2024 г. е извършена последваща проверка, при която е установено, че двата общински имота са почистени и са поставени табели, забраняващи изхвърлянето на отпадъци. Теренът в землището на село Горно Церовене, местността Расника, е частна собственост. Огледът на терена е извършен съвместно с представител на Община Монтана. Установено е в част от имота на площ около 150 кв. м наличие на купчини със смесени битови отпадъци и строителни отпадъци. На две места на терена има и следи от горене. Към момента на проверката не са установени лица, извършващи изхвърляне на отпадъци на терена. Съгласно разпоредбите на чл. 55, ал. 1 от Закона за управление на отпадъците, когато причините за отпадъците са неизвестни, разходите по възстановяването на качествата на околната среда се поемат от лицата, в чието държане се намират отпадъците. От РИОСВ – Монтана, е установен собственикът на частния имот и му е дадено писмо предписание за почистване на терена. РИОСВ Монтана ще осъществи последващия контрол. Относно мерките за недопускането на повторно изхвърляне на отпадъците на тези терени –същите са в задълженията и компетенциите на съответните общини съгласно чл. 19, ал. 3, т. 15 от Закона за управление на отпадъците. Кметът на общината отговаря за предотвратяването и изхвърлянето на отпадъци на разрешените за това места и/или създаването на законни сметища и организиране на почистването им. (Председателят дава сигнал, че времето е изтекло.) По отношение на въпроса Ви за налагане на санкции Ви информирам, че съгласно Закона за управление на отпадъците за неизпълнение на предписание на физически лица се налага глоба в размер от 2000 до 10 000 лв., а на юридически лица –  имуществена санкция в размер от 5000 до 20000 лв. Министерството на околната среда и водите създаде организация за контрол от страна на регионалните структури, в това число проверка по изпълнение на даденото предписание. Особено акцентираме в това управление на контролната дейност, като сами знаете, че сме акцентирали върху цялата област Монтана, защото там е констатирана тенденция в поставения от Вас проблем. Благодаря.

house-speaker (ID: Председател Росица Кирова):
Благодаря Ви за отговора, господин Министър. Заповядайте за реплика, господин Петров.

parl-member (ID: Петър Петров):
Уважаеми господин Министър, благодаря Ви за така дадения отговор. Ще продължа Вашите думи – да, налице е тенденция, която не е от вчера или от онзиден. За съжаление, от много години не се спазват нормативните уредби, Законът за управление на отпадъците и са налице такива битови сметища. Благодаря за оказаното съдействие. Очевидно е, че след като съм сезирал Министерството на околната среда и водите, са извършени проверки, дадени са предписания, а при съответните междинни и последващи проверки по отношение на общинските имоти за община Бойчиновци и община Монтана същите са почистени. Вие самият казвате, че в имота в община Монтана са поставени и табели. Важно е да направим така, че тези имоти да не бъдат замърсявани повторно. На следващо място, важно е да дадем един добър пример и едно предупреждение всъщност, че когато се изхвърлят нерегламентирано отпадъци, за такива действия ще последват и съответните санкции, а не просто предписания, в случаите, когато не се премахват тези незаконни сметища. В тази връзка Вие казвате, че на частния имот са дадени предписания, но ако може, само да кажете какъв е бил срокът. Защо Ви питам? Другата седмица е последната наша работна седмица и оттогава нататък ще имам на разположение един месец, през който мога да Ви уверя, че ще посетя всяко едно населено място в областта. Тъй като проблемът с незаконните сметища е от изключително голямо значение за мен, ще направя проверка дали наистина тези сметища са били изчистени и там, където установя, че не са изпълнени предписанията, разбира се, веднага ще сезирам Министерството на околната среда и водите, защото и самият вие казахте, че проблемът се превръща в една тенденция. За добро или за лошо, все пак се надявам никой да не Ви обвини Вас лично, че заради Вашите действия и контролна дейност е запълнена и последната клетка на регионалното депо за отпадъци и че това е била причината да се търси начин да се изгради четвърта такава. Благодаря ви.

house-speaker (ID: Председател Росица Кирова):
И аз Ви благодаря, господин Петров. Дуплика ли желаете, господин Министър? Заповядайте.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаеми господин Петров, виждате, че аз съм си поставил за цел точно контролната дейност и най-вече справянето с отпадъците, като въпросът със сметищата в област Монтана е като пилотен и е пример за колегите в другите регионални инспекции как трябва да си вършат работата. В резултат на тези регионални проверки мога да заявя, че във връзка с положените усилия до момента има почистени 40 броя поземлени имоти в община Монтана, Берковица и Бойчиновци. На интернет страницата на Министерството на околната среда и водите се публикува ежедневно информация за тези проблеми и ние отправяме апел към гражданите да проявят отговорност към околната среда и да не изхвърлят отпадъци където им падне, а само на позволените за целта места. Още повече че депонирането на отпадъци за гражданите в област Монтана на сметището е безплатно. Буквално това, на което се натъкнахме – в непосредствена близост до сметището се изхвърляше този битов отпадък. И да, като правите такава проверка, аз с удоволствие ще се присъединя към Вас при възможност. Благодаря.

house-speaker (ID: Председател Росица Кирова):
Благодаря за дупликата, господин Министър. Следващият въпрос отново е от Петър Петров относно проблема с неработещата пречиствателна станция в село Расово, община Медковец, област Монтана, и с изливането на отпадните води в река Расовска. Имате думата, господин Петров.

parl-member (ID: Петър Петров):
Благодаря, госпожо Председател. Дами и господа народни представители! Уважаеми господин Министър, вторият от петте въпроса, които Ви задавам днес, е свързан с другата основна тема, по която работя в област Монтана, и тя е свързана с чистотата на водата и с нерегламентирано извеждане на отходни битови и канални води в устията на реките. На територията на село Расово в община Медковец има пречиствателна станция – така наречения модул за пречистване на канализационната мрежа на селото, за която няма данни или видими следи някога да е работила, нещо, за което съм се убедил при лична проверка през лятото на място, където съм направил и актуални снимки, които и в момента се прожектират на залата и които съм приложил към въпроса. (Показват се на диапроектор.) При това лично посещение на място аз установих, че същата е занемарена, до нея не достига вода,  от селото, която да бъде пречиствана. Вместо това през редица от шахти, забележете, и канали по протежението на местната река Расовска, отдясно на станцията в протежение на около километър през селото, отпадните води от селото се изливат директно в коритото на реката, за което прилагам и снимки (приложени към писмения въпрос) за улеснение на проверяващите органи. А смрадта от това заблатяване, което се получава там от тези отходни води, е просто невъобразима. Самата пречиствателна станция е в много лошо състояние и тъне в разруха – не работят електрическите трансформатори, шахтите са запушени и до станцията не се отвежда вода, бетонните конструкции вече се разрушават. Показателно е, че дори и генераторът за ток липсва и очевидно е откраднат – останали са само част от отрязаните планки, на които е бил застопорен. (Показва.) Ще Ви помоля да спрем точно на тази снимка, на която, господин Министър, ако може да видите, как е замаскирано мястото, на което е бил този генератор, и е откраднат. Личат само планките и на тях е поставена една градинска масичка – може би за да отвлича вниманието, че там някога е бил резервният генератор, който да захранва станцията, която така или иначе никога не е работила. Ето това е положението с пречистването на води в село Расово, община Медковец – една масичка и дотам. Очевидно строежът е просто една голяма кражба за усвояване на публични средства – около 5 млн. лв. по Програмата за развитието на селските райони. Аз го наричам схема за източване на евросредства, останала досега извън вниманието, за съжаление, на прокуратурата. Но за местните жители все пак, господин Министър, големият проблем с нерегламентираното изливане на отходни канализационни води в местната река от много години насам си остава, за което лично съм се убедил. Като министър на околната среда и водите Ви питам: нещо може ли да се направи, за да се промени това сегашно положение с неработеща пречиствателна станция в село Расово и да не се изливат безконтролно отпадните води от селото директно в реката? Благодаря Ви.

house-speaker (ID: Председател Росица Кирова):
И аз Ви благодаря, господин Петров. Заповядайте, господин Министър, имате думата за отговор.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаеми господин Петров, политиката в отрасъла „Водоснабдяване и канализация“ се провежда от министъра на регионалното развитие и благоустройството, общинските съвети и кметовете на общините съгласно разпоредбите на чл. 10а, ал. 3 от Закона за водите. Община Медковец не отговаря на критериите на Програма „Околна среда“ 2021 – 2027 г. за осигуряване на възможни инвестиции с европейски средства, тъй като агломерацията е под 10 000 еквивалент жители. През 2011 г. Община Медковец е провела обществена поръчка за строителство с предмет: „Изграждане на канализационна система с пречиствателен модул на село Расово, община Медковец“. Проектът е финансиран по мярка 321 „Основни услуги на населението и икономиката в селските райони“ от Програмата за развитие на селските райони за периода 2007 – 2013 г. След изграждането и въвеждането в експлоатация на пречиствателната станция в село Расово същата е предадена през 2015 г. от Община Медковец на ВиК – град Монтана, за стопанисване и експлоатация. В изпълнение на изискванията на Закона за водите на Община Медковец е издадено Разрешително за ползване на воден обект – река Медковска бара – за заустване на смесен поток битовово-фекални, отпадъчни и дъждовни води със срок на действие до 24 март 2026 г. и съдържащо условия, които се контролират от регионалните структури на МОСВ. Във връзка с въпроса Ви на 11 и 12 юли 2024 г. е извършена проверка на място на Пречиствателната станция за отпадъчни води „Расово“ от експерти на Басейнова дирекция „Дунавски район“ и РИОСВ – Монтана, съвместно с представител на ВиК – град Монтана – ВиК оператор на канализационната система с пречиствателен модул в село Расово, община Медковец. Към канализационната система на село Расово, община Медковец, са присъединени едва 174 абоната, като Пречиствателната станция е с капацитет от 1440 еквивалент жители, което обуславя генерирането на отпадъчни води с минимален дебит. Поради неравномерно постъпващите на вход на Пречиствателната станция за отпадъчни води сурови отпадъчни води с минимален дебит вследствие на малкия брой присъединени абонати същите се налага да се събират във входната помпена шахта и след събиране на достатъчни количества станцията преминава в работен режим. По време на проверката се осъществява събиране на постъпващите на вход в Пречиствателна станция – Расово, минимални количества води. С оглед на това останалите съоръжения на Пречиствателната станция не са в работен режим, поради което не са взети проби от заустваните пречистени води. През юни 2024 г. е осъществено пускането на станцията в автоматичен режим и прехвърляне на събраната на вход вода към останалите съоръжения. По данни на оператора съоръженията са в техническа и експлоатационна изправност. Съгласно поставените в разрешителното за заустване условия операторът провежда мониторинг на отпадъчни води на вход и изход на пречиствателната станция в село Расово с необходимата чистота на пробовземане. Протоколите с резултатите от изпитване се представят в РИОСВ – Монтана. Отделно от това, когато пречиствателната станция е в работен режим, по заявка на РИОСВ от лабораториите на Изпълнителната агенция по околна среда се правят допълнителни контролни измервания. Последните такива проби са взети и изследвани през месец юли 2024 г. Тук трябва само да заявя, че тези проби ги направихме по мое изрично настояване и станцията влезе в експлоатационен режим, за да вземем пробите, иначе не се беше събрало достатъчно количество непречистена вода. На база на резултатите на собствения и контролния мониторинг не е установено неспазване на индивидуалните емисионни ограничения от разрешителното. В Инспекцията се представят и годишни доклади за изпълнение на условията в разрешителното за заустване. На 30 юли 2024 г. от експерти на РИОСВ – Монтана, и Регионалната лаборатория – Монтана, е извършвана последваща извънредна проверка на място на Пречиствателната станция за отпадъчни води – село Расово, с пробонабиране от пречистените отпадъчни води на изход на Пречиствателната станция. От получените резултати не се констатира превишение на определените в разрешителното индивидуални емисионни ограничения. (Председателят дава сигнал, че времето е изтекло.) По данни на ВиК оператора Пречиствателната станция за отпадъчни води – Расово, е функционално изправна, но ако не се увеличи броят на абонатите на канализационната система на село Расово, то станцията ще продължи да работи на прекъснат режим, а именно ще се включва в автоматичен режим само когато на входа на Пречиствателната станция за отпадъчни води се събере нужното количество отпадъчни води. Благодаря Ви.

house-speaker (ID: Председател Росица Кирова):
Благодаря Ви, господин Министър. Господин Министър, благодаря за изчерпателния отговор. Можеше да го разделим на две части – отговор и дуплика после, защото иначе Вие превишавате изключително много времето в отговорите. Изчерпателни са, но облагодетелствате само народния представител Петров. Заповядайте, господин Петров.

parl-member (ID: Петър Петров):
Благодаря за уточнението, госпожо Председател. Ами така е. Имаме големи проблеми, големи отговори се получават. Уважаеми господин Министър, благодаря за ангажираността с този проблем. Аз мисля, че проверяващите от ВиК и Басейнова дирекция може евентуално да са спестили факта, тъй като тази пречиствателна станция не работи – така нареченият автоматичен режим, никаква вода не се събира в никаква входна шахта, а тя просто се излива чрез множество шахти и канали директно в реката, Расовска река, нещо, в което съм се убедил лично. И тъй като споменахте, че сте съгласен да продължат тези проверки, очевидно ще се наложи лично да Ви заведа на място, за да видите как отходните води от селото, за съжаление, никъде не се заустват, не се събират в никаква шахта, за да стигат някакъв капацитет, а директно се вливат в реката, за което съм представил и снимки от заблатяването. При извършването на тези проверки съответните две институции много лесно можеха да разберат дали те отговарят на изискванията. Просто трябваше да пият вода от водата покрай пречиствателната станция. Това щеше да им даде най-категоричен отговор дали водата е чиста, дали всичко е наред, както те казват в своите протоколи. Аз не знам как са Ви уведомили, че са изправни съоръженията в станцията и че са в техническа експлоатационна изправност, и не знам дали е такъв, сигурно е такъв и липсващият генератор, който трябва да осигури работа на станцията в аварийни случаи, който го няма. И аз Ви показах, че просто са останали само планките там, където е стоял. Най-вероятно е откраднат. Тези съоръжения въобще не са поддържани и са в момент на безстопанственост доста дълъг период, за което свидетелстват и снимките, които Ви показах. Дори ел. таблата, които са оградени, те не са посещавани от години. Всичко там е обрасло в огражденията около тях. Затова, както казахте и Вие, че отговаря Министерството на регионалното развитие и благоустройството, аз ще ги сезирам за настоящото състояние на тази пречиствателна станция. Ще се надявам и на последващи проверки от страна на МОСВ, защото най-главното е качеството на водата за местните жители и да не допускаме изливане на отходни води в канала. Би трябвало да има някаква възможност това, както казахте Вие, да се събира в една шахта, а не просто да трови всички жители, особено през лятото. Благодаря Ви.

house-speaker (ID: Председател Росица Кирова):
И аз Ви благодаря, господин Петров. Заповядайте за дуплика, господин Министър.

external (ID: Служебен Министър Петър Димитров):
Уважаеми господин Петров, с най-голямо удоволствие ще се присъединя към Вас в тази проверка. Благодаря.

house-speaker (ID: Председател Росица Кирова):
И аз Ви благодаря. Следващият въпрос е от народния представител Димчо Димчев относно европейско финансиране на обособените територии на ВиК асоциациите. Имате думата, господин Димчев, да зададете въпроса си.

parl-member (ID: Димчо Димчев):
Благодаря Ви, госпожо Председател. Господин Министър, със създаването на така наречените водни асоциации, обхващащи обособените територии на всяка една административна област, многократно е било заявявано, че европейско финансиране ще получат само консолидираните области – тези, към които са се присъединили абсолютно всички общини в съответната област. Това е било причина за натиск към общините, отказващи влизане във водните асоциации, както и за враждебност и влошаване на отношенията със съседни общини, които сочат нечленуващите в асоциацията като главни виновници за липсата на европейско финансиране. Такава теза многократно е била заявявана от министерства и служители на държавната администрация. Може ли да посочите европейска директива или закон, където се упоменава това условие? Може ли да посочите къде в българското законодателство се указва, че само консолидираните области могат да кандидатстват за европейско финансиране, свързано с ВиК? Благодаря Ви.

house-speaker (ID: Председател Росица Кирова):
Благодаря Ви за въпроса, господин Димчев. Имате думата за отговор, господин Министър, заповядайте.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаеми господин Димчев, държавната политика в отрасъла водоснабдяване и канализация се осъществява от министъра на регионалното развитие и благоустройството съгласно чл. 10б от Закона за водите, като според компетентността му са разпоредбите на Стратегията за развитие и управление на водоснабдяването и канализацията в Република България и осъществяване на координация и контрол по изпълнението ѝ, координиране на управлението на ВиК системите на национално ниво, координиране на дейностите на асоциациите по ВиК, координиране на промените в границите на обособените територии и обнародването в „Държавен вестник“ на решенията на асоциациите по ВиК за промяна на границите на обособените територии. В съответствие с чл. 198а, ал. 1 от Закона за водите за нуждите на управлението, планирането и изграждането на ВиК системи и за предоставянето на ВиК услуги територията на страната се разделя на обособени територии, като съгласно чл. 198о, ал. 2 в границите на една обособена територия само един ВиК оператор може да осъществява дейностите по стопанисване, поддържане и експлоатация на ВиК системите и съоръженията, както и предоставянето на ВиК услуги на потребителите. С финансиране, осигурено от Оперативна програма „Околна среда“ 2007 – 2013 г., бенефициентът Министерство на регионалното развитие и благоустройството разработи „Стратегия за развитие и управление на водоснабдяването и канализацията в Република България 2014 – 2020 г.“, приета с Решение № 269 от 2014 г. на Министерския съвет. В Стратегията за ВиК се констатира липсата на ефективност във ВиК отрасъла като основен проблем, за който следва да се търси решение. Отбелязано е, че твърде малкият размер на част от ВиК дружествата не им позволява да реализират икономии от мащаба и да постигнат финансова устойчивост, което ги поставя в невъзможност да извършват необходимите инвестиции. Документът подчертава по-добрия капацитет за справяне на големи ВиК оператори, като е изведено, че функционирането на големи ВиК оператори отговаря на европейските практики за консолидиране на ВиК операторите за постигане на икономии от мащаба. Стратегията за ВиК поставя за цел изграждането на консолидиран отрасъл с най-много 28 регионални дружества като важна стъпка към постигане на ефективност и високо качество на услугите в сектора. От друга страна, одобреното от българските власти Решение № 532 на Министерския съвет от 21 юли 2014 г. и впоследствие одобрено и подписано от страна на Европейската комисия с Решение за изпълнение на Комисията от 7 август 2014 г., Споразумение за партньорство на Република България с Европейската комисия, очертаващо помощта от Европейските структурни и инвестиционни фондове за периода 2014 – 2020 г., подчертава значението на Стратегията за развитие и управление на ВиК за всички ведомства, ангажирани с реализирането на реформата в отрасъла, в това число Министерството на регионалното развитие, КЕВР, всички ВиК дружества и местни власти. В същото Споразумение за партньорство на Република България с Европейската комисия за програмен период 2014 – 2020 г. консолидацията на ВиК операторите е изведена като една от необходимите мерки, които следва да бъдат предприети за преодоляване на проблема в сектора. В процеса на преговори със службите на Европейската комисия при програмиране на помощта по ОПОС за периода 2014 – 2020 г. Европейската комисия многократно отправя коментари, че определянето на потенциалните ползватели на помощта по Приоритетна ос „Води“ следва да бъде в съответствие с поетия от държавата член ангажимент за извършване на реформа във ВиК отрасъла, като Програмата следва да финансира инвестиции в консолидирани ВиК оператори, тоест там, където един ВиК оператор обслужва една административна област. В допълнение от страна на Европейската комисия е поставян и въпросът за преодоляване на ненапълно съответстващия на ВиК инвестициите административен капацитет на получателите на европейските средства през периода 2007 – 2013 г., които бяха основно местни власти, за които този тип комплексни и тежки инвестиции бяха извън обхвата на компетенциите на наличния им експертен състав. Именно на основание гореизложеното, в това число и на цитираните и приети от Министерския съвет стратегически документи, и предвид предоставяния ограничен финансов ресурс от европейски средства, които следва само да допълват националния финансов ресурс за инвестиции във ВиК сектора, осигуряван от държавния бюджет към бюджета на Министерството на регионалното развитие и благоустройството, и получените бележки от службите на Европейската комисия в процеса на програмиране относно все още незавършената реформа в сектор ВиК и до настоящия момент подкрепата с европейски средства по Програмата за околна среда приоритетно се предоставя за инвестиции в консолидирани ВиК области, което по никакъв начин не ограничава инвестициите с национални средства в неконсолидираните ВиК области. Благодаря Ви за вниманието.

house-speaker (ID: Председател Росица Кирова):
И аз Ви благодаря, господин Министър. Господин Димчев, имате думата за реплика.

parl-member (ID: Димчо Димчев):
Благодаря Ви за отговора, господин Министър. От това, което Вие изложихте, стана ясно, че Европейската комисия всъщност дава насоки, но не поставя ограничения за инвестиционни програми и съответно отпускане на средства в неконсолидираните области. Една от тези области – всъщност аз съм избраник от 10 МИР – Кюстендил, там проблемът е от доста време. През 2021 г. на извънредно заседание Общинският съвет – Дупница, взема решение за излизане от Водната асоциация, тъй като там е неконсолидирана област поради отказа на Община Сапарева баня да влезе във Водната асоциация, съответно тя е посочвана като главния виновник за това да не се отпуска европейско финансиране за проблемите във водния сектор там. Член 198, точка 3 обаче – решенията за промяна на границите на обособената територия се приемат от Общото събрание на Асоциацията по ВиК или от общинския съвет. Нещо, с което винаги се злоупотребява – с този закон. От това, което Вие казахте – между другото, бих искал да Ви поправя, тъй като Община Сапарева баня, пак ще кажа, е една от общините, които могат да служат за пример как в една малка община при добро управление, менажиране техният ВиК оператор – Паничище, е в състояние да подмени изцяло водопреносната мрежа. Единствено, доколкото съм запознат, няма пречиствателни станции за отходните канали. Мисля си, че не трябва да се злоупотребява именно от държавните служители, тъй като Вие казахте, че все пак МРРБ е основното министерство, което се занимава с тези проблеми. Аз искам да насоча проблема и към почистването на речните корита, тъй като в нашата област с бюджета, с който областният управител разполага, почистването на речните корита…

house-speaker (ID: Председател Росица Кирова):
Времето, господин Димчев.

parl-member (ID: Димчо Димчев):
Да, приключвам. …е напълно невъзможно. Благодаря.

house-speaker (ID: Председател Росица Кирова):
Заповядайте за дуплика, господин Министър – имате думата. Колеги, ще Ви помоля да спазвате времето си и да проявите уважение към тези, които са в залата. Две минути – въпрос, три минути – отговор, две минути – реплика, и две минути – дуплика. Правя реверанс, но не прекалявайте.

external (ID: Служебен Министър Петър Димитров):
Уважаеми господин Димчев, приеманите директиви от Европейския парламент не са с пряко прилагане в държавите членки. Те се прилагат след инкорпориране в местното законодателство. Такъв е случаят и сега. Относно непочистените речни корита – ангажиментът на областния управител е ясно разписан в чл. 140 от Закона за водите. Там има ясен механизъм за финансиране на този проблем от областния управител през Комисията за бедствия и аварии към Министерския съвет. Всяка година областните управители и кметовете на общини прилагат този механизъм, част от тях са финансирани по този същия механизъм, включително и миналата година. Просто трябва да конкретизирате въпроса си, за да мога да Ви отговоря конкретно на него. Благодаря Ви.

house-speaker (ID: Председател Росица Кирова):
Благодаря Ви, господин Министър. Колеги, оттук нататък въпросите се задават писмено и на тях се отговаря писмено. Следващият въпрос е от народния представител Иван Белчев относно архив на данните от пункт за собствен непрекъснат мониторинг на „Линамар Лайт Металс Русе“ ЕООД, град Русе, в уебсайта на РИОСВ – Русе. Заповядайте, господин Белчев, имате думата.

parl-member (ID: Иван Белчев):
Благодаря Ви, госпожо Председател. Уважаеми дами и господа народни представители! Уважаеми господин Министър, през 2019 г. се извърши монтирането на пункт за собствен мониторинг на специфична органика, определена на база анализ на използваните в производството химични вещества, което е част от изпълнението на инвестиционната програма на дружеството „Линамар Лайт Металс Русе“ ЕООД в град Русе. Това изискване към оператора е задължително условие в издаденото ново комплексно разрешително. В пункта се измерват фенол, толуол, бензен, ксилен, орто- и паракрезол, нафтален. За жалост, не се измерват характерните за производството диметиламин и формалдехид. Данните от пункта за собствен непрекъснат мониторинг, разположен на територията на площадката на предприятието, могат да се видят на сайта на Регионалната инспекция по околната среда и водите (РИОСВ) – Русе, и на сайта на предприятието. Тези данни са само за предходния ден и няма възможност да се проследят стойностите от минали дни, за да се направи анализ или да се използват за доказателство при съдебен спор. В отговор на мой въпрос през 2023 г. МОСВ ме информира, че не може да задължи фирмата да надгради уебсайта си и да започне да създава архив на измерванията. Затова моето предложение е РИОСВ – Русе, да събира ежедневно данните автоматично и да започне да създава архив, който да е публично достъпен в уебсайта им. Технологично това е възможно, защото подобен архив се събира автоматизирано от неправителствената екоорганизация в Русе, но техните данни не се публикуват на сайта на РИОСВ – Русе, и съответно нямат официален характер. Тези данни са от изключителна важност за русенци, защото това предприятие е глобявано многократно за нерегламентирано изпускане на химични съединения във въздуха, които се характеризират с миризмата на бакелит. Моля да ми отговорите на следния въпрос: има ли възможност да се започне изграждането на архив на данните от пункта за собствен непрекъснат мониторинг, разположен на територията на площадката на „Линамар Лайт Металс Русе“ ЕООД, град Русе, който да бъде публично достъпен в сайта на РИОСВ – Русе? Благодаря Ви.

house-speaker (ID: Председател Росица Кирова):
Благодаря Ви за въпроса, господин Белчев. Заповядайте за отговор, господин Министър.

external (ID: Служебен Министър Петър Димитров):
Уважаема госпожо Председател, уважаеми госпожи и господа народни представители! Уважаеми господин Белчев, градският фонов пункт за мониторинг на качеството на атмосферния въздух се разполага в застроената част на населеното място, като там се измерват нивата на отделните замърсители на местата с най-голяма експозиция на населението. Данните за качеството на атмосферния въздух в община Русе се получават от Автоматичната измервателна станция „Възраждане“, която е част от Националната автоматизирана система за мониторинг, администрирана от Изпълнителната агенция по околна среда. Тези данни са достъпни за населението, като те се обработват и съхраняват по предвидения в законодателството начин. Пунктът за собствен мониторинг, разположен на производствената площадка на „Линамар Лайт Металс Русе“, е изграден в съответствие със заложено изискване в комплексното разрешително на оператора, но не е пункт за оценка на качеството на атмосферния въздух по смисъла на действащото законодателство. Целта на този пункт е изследване на разпространението на органични вещества, специфични за производствената дейност на оператора, които Вие цитирахте, водещи до усещането на миризми от гражданите при достигането им до населеното място. Поради тази причина сравняването на резултатите от измерванията на същия с нормите за качеството на атмосферния въздух в град Русе е некоректно и би довело до погрешни заключения. РИОСВ – Русе, поддържа архив на получените до настоящия момент от оператора данни, които се анализират от страна на експертите на Регионалната инспекция и се използват за осъществяването на контролната дейност на Дружеството. Регионалната инспекция по околната среда и водите публикува на интернет страницата си данните от Автоматичната измервателна станция „Възраждане“ в град Русе, която е част от Националната автоматизирана система за мониторинг. Архивът на данните от този пункт може да бъде намерен в Системата за информиране на населението за качеството на атмосферния въздух в реално време, достъпна на интернет страницата на Изпълнителната агенция по околна среда. Задължение на оператора на „Линамар Лайт Металс Русе“ е да изгради и поддържа пункт за мониторинг и да осигури обществен достъп до данните от него. В тази връзка поддържането на архив с данни от измерванията, каквото е Вашето предложение, може да бъде изискано от оператора при следваща промяна на комплексното му разрешително. Благодаря Ви за вниманието.

house-speaker (ID: Председател Росица Кирова):
Благодаря Ви, господин Министър. Заповядайте, господин Белчев, за реплика.

parl-member (ID: Иван Белчев):
Благодаря Ви, госпожо Председател, за възможността да взема реплика. Господин Министър, това наистина е така, че тези данни са само за да покажат определени стойности, които са превишени. През септември 2021 г. на базата на тези графики – както казах, те са ден за ден, които са публични, се установява например, че ортокрезолът е превишил двойно максималната допустима стойност и вместо 5 микрограма на кубичен метър е бил 10. Сега отварям сайта на РИОСВ – Русе, в който има информация за специфичните органични вещества на предприятието за вчера. Както казах, данните винаги са за предния ден. Виждам, че максималните измерени стойности на ортокрезола са 16,2 микрограма на кубичен метър, а средните са 7 през целия ден – 7. Както казах, максималните допустими са 5 микрограма, а тук имаме 16. На графиката може да забележим как това движение на ортокрезола е започнало някъде към 10,00 ч. и приключва след полунощ. Това е проблемът и затова гражданите на Русе казват: „мирише на бакелит“. Това предприятие много пъти е глобявано. Затова аз настоявам тези данни да ги има в архив, защото е много важно гражданите да се активизират, каквито всъщност русенци са, но те имат нужда от публични данни, за да могат да кажат: миришело е на бакелит в еди-колко си часа, от предприятието има движение на такива въздушни маси, наситени, както в случая, с ортокрезол. Затова е изключително нужно да бъде въведена такава архивна база с данни, която да е публична. Благодаря за ангажимента, че при следваща възможност ще се задължи това предприятие да направи такава база с данни. Благодаря Ви.

house-speaker (ID: Председател Росица Кирова):
Благодаря за репликата, господин Белчев. Ще направите ли дуплика, господин Министър? Не. Благодаря Ви. Процедура, господин Ченчев, но не разбрах каква е процедурата Ви, иначе имате думата.

parl-member (ID: Иван Ченчев):
Благодаря, уважаема госпожо Председател. Да не губя времето на колегите да си зададат въпросите, доколкото може да обхванат, разбира се, в краткото време за въпроси. Уважаема госпожо Председател, дами и господа народни представители! Госпожо Председател, обръщам внимание на ръководството на парламента – както в предишни легислатури на българското Народно събрание, така и в тази останаха много не- зададени въпроси, и то поради факта, че много от министрите отлагат своите отговори. Например аз имам един въпрос, който считам за важен за българското общество, задал съм го на 26 юли. Ако приемем, че е имало 16 дни ваканция на нашето Народно събрание, все пак повече от месец не получавам отговор, забележете, вече втори министър е на този пост, става дума за министъра на МВР. Двама се смениха. Аз съм попитал, предполагам знаете, че има проблем, всички народни представители, колкото и да звучи мрачно и неприятно, с местата в моргите. Аз съм задал въпрос какво правим с починалите мигранти, какво правим с техните тела, тъй като имаме информация и съм говорил с представители на МВР, че много от тях намират смъртта си тук по пътя към Западна Европа и се оказа, че това е наистина един много щекотлив въпрос. Знам, че от МВР имат готовност да отговорят и този отговор ще бъде много интересен не само за българското народно представителство, но то, за съжаление, няма да има възможност да го чуе, тъй като другата седмица вероятно няма да има парламентарен контрол, и съм принуден да преобразувам въпроса си в писмен, тъй като министърът на МВР отложи днешното си участие в контрола. Исках да се даде гласност на този проблем. Сега, за съжаление, ще трябва да се…

house-speaker (ID: Председател Росица Кирова):
Разбрах процедурата, господин Ченчев.

parl-member (ID: Иван Ченчев):
…види през медиите, а не съм убеден, че всичките ще обърнат внимание, но обръщам внимание аз, че е много важен този въпрос и ми се щеше обществото да знае отговора. Благодаря Ви. И дано в следващия парламент – Вие ще имате възможност да сте на това място, предполагам, обръщайте внимание министрите да отговарят своевременно на въпросите, а не те да губят давност. Благодаря.

house-speaker (ID: Председател Росица Кирова):
Благодаря Ви, господин Ченчев, за процедурата. Над пет часа парламентарни въпроси, които са зададени като устни, бяха трансформирани в писмени. Тези, които са зададени към министри, които са ни уведомили на основание чл. 93, ал. 3 от Правилника за организацията и дейността на Народното събрание, че днес не могат да участват, също може да трансформирате в писмени, може да публикувате и оповестите отговора и да направите коментар на него. Съжалявам за това положение, но това е действителността. Заповядайте, господин Белчев. Следващият въпрос отново е Ваш и той е относно незабавно почистване на река Батова при Природен резерват „Балтата“ до курортен комплекс „Албена“, както и ежегодно поддържане на коритото на реката.

parl-member (ID: Иван Белчев):
Благодаря Ви, госпожо Председател. Уважаеми дами и господа народни представители, уважаеми господин Министър! През месец юни 2023 г. на редовна среща на Комисията по туризъм към Народното събрание се засегна темата от представител на Курортен комплекс „Албена“ за наводненията на най-южния им плаж при Природен резерват „Балтата“. Още тогава изпратих искане за незабавни действия от Министерството на околната среда и водите и Областната администрация – Добрич. Година по-късно на 25 юли 2024 г. отново на среща на Комисията по туризъм беше докладвано, че проблемът все още не е решен. Коритото на река Батова в района на Природен резерват „Балтата“ изисква редовно почистване, за да се поддържа непрекъсната проводимост на водното течение. Река Батова има затруднено движение на водата в дължина от 1 км преди вливането ѝ в Черно море, както и по отсечка от около 3 км до село Оброчище. В резултат на това обемът на водата, преминаваща през резервата „Балтата“, причинява наводнения, които засягат сградите и прекъсват транспортните връзки в курорт „Албена“. Непочистеното корито на река Батова през последните години е довело до множество случаи на наводнения в курорт „Албена“ и Природен резерват „Балтата“. На някои участъци река Батова е залята с тиня, което пречи на нормалното ѝ оттичане към морето. При по-силни валежи тя наводнява подземните помещения на близък хотел, включително мазетата и сервизните помещения, което причинява опасност и за туристите. Редовното почистване на коритото на реката е от съществено значение, за да се предотврати повтаряне на подобни проблеми и да се спре натрупването на отлагания. Предлагам незабавно почистване на реката и редовно  ежегодно почистване, което да бъде включено от Вашето министерство като предложение в бюджет 2025 г. и във всяка следваща година. Моля да им отговорите на следните въпроси: какви мерки ще вземе Министерството на околната среда и водите, за да предотврати ежегодните наводнения в активния летен сезон в Курортен комплекс „Албена“ предвид климатичните промени и очакваните ежегодни обилни валежи по Черноморието? Благодаря Ви.

house-speaker (ID: Председател Росица Кирова):
Благодаря за въпроса, господин Белчев. Заповядайте за отговор, господин Министър. Имате думата.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители, уважаеми господин Белчев! Съгласно Закона за водите, когато почистването на речните корита попада извън границите на урбанизирани територии, дейностите по почистване на речните легла и осигуряване проводимост се организират и възлагат от областния управител. Това е съгласно чл. 140 от Закона за водите. Съгласно разпоредбата на чл. 140, ал. 3 от Закона за водите дейностите по поддържане на проводимостта на речните легла се финансират от Междуведомствената комисия за възстановяване и подпомагане към Министерския съвет, при условие че са включени в Годишния план за изпълнение на Националната програма за защита при бедствия. Видно от нормите, регламентиращи задълженията и компетенциите за почистване на речните легла, с цел осигуряване на проводимост Министерството на околната среда и водите, респективно басейновите дирекции, не организират и не възлагат дейности, както и не финансират проекти за защита от вредното въздействие на водите и не участват в инвестиционния процес при възстановяване на причинени от вредното въздействие на водите щети. Компетентността на директора на Басейнова дирекция „Черноморски район“ в процеса на поддържане проводимостта на речните легла се изразява в участието в междуведомствените комисии по чл. 140 от Закона за водите, назначени със заповед на кмета на общината или на областния управител. В конкретния случай с река Батова при извършена проверка от Междуведомствената комисия, назначена със заповед още през 2016 г., е установено, че участък от реката между мост, намиращ се до село Оброчище, община Балчик, на път Кичево – Оброчище, до вливане в Черно море в землището на село Кранево, община Балчик, с дължина около шест хиляди метра, е с намалена проводимост поради пораснала гъста храстовидна и висока водолюбива растителност, както и поради наличието на дървета в речното легло. От директора на Басейнова дирекция „Черноморския район“ е издадено предписание на областния управител за осигуряване  на нормална проводимост на реката. От 2016 г. досега са извършени редица проверки от страна на Басейнова дирекция „Черноморски район“, на които се констатира, че участъкът не е почистен и срокът по изпълнение на предписанието му многократно е удължаван след мотивирани искания от страна на областния управител поради липса на финансиране. За неизпълнение на направените предписания за осигуряване на нормална проводимост на река Батова през 2022 и 2023 г. на областния управител с административен център град Добрич е съставен и връчен акт за административно нарушение. На 23 май 2024 г. е последната извършена проверка с междуведомствена комисия, сформирана по заповед на областния управител на област Добрич, след която с писмо на Басейнова дирекция „Черноморски район“ е издадено предписание за осигуряване нормална проводимост на река Батова на участъка от мост, намиращ се в село Оброчище, община Балчик, на път Кичево – Оброчище, до вливането в Черно море в землището на село Кранево, община Балчик, с краен срок 31 октомври 2024 г. с отговорник областния управител на област с административен център град Добрич. Във връзка с компетентността си и мястото си в процеса на осигуряване на защита от вредното въздействие на водите, определено  в Глава девета от Закона за водите, Басейнова дирекция „Черноморски район“ ще продължи да изпълнява задълженията си, проследявайки изпълнението на направените предписания, и при констатиране на неизпълнение ще бъдат предприети административнонаказателни мерки. Благодаря Ви за вниманието.

house-speaker (ID: Председател Росица Кирова):
И аз Ви благодаря, господин Министър. Имате думата за реплика, господин Белчев. Заповядайте.

parl-member (ID: Иван Белчев):
Благодаря Ви, госпожо Председател. Уважаеми господин Министър! Както споменах, още от миналата година съм започнал този процес и се надявах досега да е решен поне частично проблемът. Той не е решен и затова тази година отново поех инициативата – както към Вас, така съм изпратил писма и към Министерството на вътрешните работи, които са отговорни за тази междуведомствена комисия, така и към областния управител на Добрич. Може би в писмото на областния управител се крие отговорът. Всъщност той казва, както и Вие споменахте, че има извършени процедури, има оценка на риска и тази необходимост да се почисти коритото на реката, но средства за това не са отпуснати. В отговора на МВР получавам информация, че до 2025 г. не са предвидени за този участък каквито и да било средства. Така че надеждата е наистина за следващата година да могат да се осигурят средства и затова молбата беше към всички заинтересовани, така да се каже, да се предвидят средства и да се заложат по някакъв начин, защото аз не знам какъв е механизмът точно за почистване на речни корита и затова се обръщам към всички едновременно с този наболял проблем – да се отпуснат средства в бюджет 2025 г. към тази комисия, за да може наистина да се извърши. Виждам, че се работи, виждам, че и от Басейнова дирекция се работи, и от Областната администрация, може би още нещо липсва, за да се осигурят средства и да приключи този проблем, който застрашава нашия туристически бранш в комплекс „Албена“. Благодаря Ви.

house-speaker (ID: Председател Росица Кирова):
Благодаря Ви, господин Белчев. Заповядайте за дуплика, господин Министър.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители, уважаеми господин Белчев! Проблемът с почистване на речните корита в цялата страна е изключително тревожен. Не се вземат никакви мерки въпреки усилията по контролната дейност на басейновите дирекции. Миналата година те направиха един – и по-миналата, продължаваме всяка година да го правим, доста сериозен доклад относно непочистените речни участъци, разделен е в три категории. Първата е такава категория непочистени речни участъци, които пряко застрашават живота и здравето на хората и собствеността им. Втората – група участъци, които застрашават критична инфраструктура. И третата – които не застрашават нищо сериозно. Прави впечатление, че около 70% от всички участъци са с намалена проводимост, застрашават пряко живота и здравето и собствеността на гражданите. Тези списъци, този доклад е сведен до знанието на областните управители и кметовете миналата година. Аз лично направих презентация и информирах областните управители  за състоянието на проводимостта на речните корита, нещо повече, опитах се да направя презентация с начина и механизма на осигуряване по сегашното законодателство на финансирането на такъв род дейности, която, изглежда, не са разбрали. Масовата практика на областните управители е при нужда от финансиране да се обръщат към министъра на финансите, който в случая е некомпетентен орган. Законодателят е измислил и решил, и разписал в Закона ясен механизъм в чл. 140 как се кандидатства за финансиране в Междуведомствената комисия. Кандидатстването не става само със заявление за осигуряване на някакви средства. Те трябва да са конкретно обосновани, конкретно предписани, с точна и ясна количествена стойност за сметка на база на заснемане и точен работен проект. Благодаря Ви.

house-speaker (ID: Председател Росица Кирова):
И аз Ви благодаря, господин Министър. Преминаваме към следващия въпрос от народния представител Александър Марков относно писмо на биологични животновъди от „Дивата ферма“,  село Горно поле, община Маджарово, изпратено до президента, председателя на Петдесетото народно събрание, министър-председателя, председателите на парламентарните групи в Петдесетото народно събрание, министъра на земеделието и храните, министъра на околната среда и водите. Заповядайте, господин Марков, имате думата.

parl-member (ID: Александър Марков):
Първо искам да благодаря на министъра, че намери време, за разлика от неговия предшественик, който в продължение на месец и половина не можа да намери време да дойде да му зададем въпроса. Както казаха, направено е обръщение от Благовеста Василева и Николай Василев, биологични животновъди от „Дивата ферма“, село Горно поле, община Маджарово. „Уведомяваме Ви, че като резултат от въведените увеличения в пашата в Национален парк „Рила“ на дирекция „Национален парк „Рила“, по силата на което е утвърден годишен план за паша на домашните животни и ползване на сено на територията на Национален парк „Рила“ през 2024 г.,  от невъзможността да изведем стадото си, наброяващо 2 хиляди глави едър рогат добитък, по високопланинските пасища на парка сме изправени пред заплаха да изколим животните.“ Чета го със съкращения, за да може да се вместя във времето. „За съжаление обаче, от 2022 г. насам се въвеждат различни ограничения по отношение провежданата в Национален парк „Рила“ паша. Макар ограниченията, разпоредени, да са оспорени от съда и да са отменени с влезли в сила решения, Министерството на околната среда и водите, респективно парковата администрация, не се съобразява с решенията на съда и транспонира отменените вече разпоредби в следващи годишни планове за паша. В годишен план за паша  на домашните животни за ползване на сено на територията на Национален парк „Рила“ обаче е предвидено, че се допуска паша на една глава добитък на 25 дка. Това означава, че на крава с малко теле се определя площ от 50 дка, което води до драстично намаляване на броя на животните, които могат да бъдат изведени на паша. Това е така, както и колкото е по-голяма площта, определена на животно, толкова по-малък е броят на животните. Така че въпреки всички положени от нас и други животновъди усилия животните ни остават без храна и трябва да бъдат заклани, а нашата ферма ликвидирана, което, за съжаление, вече е факт. Това, че ще загуби цялото ни общество, страната ни, тъй като „Дивата ферма“ е най-голямата ферма за пасищно отглеждане на и сертифицирани биологични животни както в България, така и в Европа. На практика, унищожавайки нашите  животни, унищожава се най-продуктивната биологична ферма за телешко месо както на територията на България, така и на Европейския съюз. Това се прави, без да се държи сметка за планираното дългогодишно развитие на сектора, без да се съобразяват тенденциите и инвестициите, направени при действие на Програмата за развитие на селските райони, и без да се съобразят мерки, планирани по Стратегическия план за развитие на земеделието и развитието на селските райони за периода 2023  – 2027 г. Тук е мястото да посочим, че Регламентът на Европейския съюз от 2018 година –  № 848 на Европейския съвет и Съвета от месец май 2018 година относно биологичното производство, изисква животновъдните ферми да имат достъп до пасища, да пасат винаги, когато условията позволяват това, както и система да се отглеждат и основават на максималното използване на пасища и пасищните животни в зависимост от наличните условия за паша през различните периоди на годината. Съгласно същия регламент личното производство се разглежда като цялостна система за управление на селскостопанското и производството на храни, което се съчетава с най-добрите практики по отношение на опазването на околната среда и действието в областта на климата, висока степен на биологичното разнообразие, опазването на природните ресурси, прилагането на високи стандарти и хуманитарно отношение. (Председателят дава сигнал, че времето е изтекло.) Ето защо молим да обърнете внимание на „Дивата ферма“, която е създадена преди 30 години и се развива като изцяло биологично производство. С гордост можем да заявим, че „Дивата ферма“ допринася съществено за постигане на целите на политиката на Съюза на опазване на околната среда и по-специално целите за опазване на нашата застраховка „Живот“, нашия природен капитал. Макар че пасищата са на територията на Националния парк, 3% от общата площ за страната, чрез пасищата на територията на Парка и нашите биологично отглеждани животни се осигурява съществена част от 15-процентния ръст,  с който страната ни следва да гарантира, че ще покрие изискванията на зелената сделка и Стратегията „От фермата до трапезата“.“

house-speaker (ID: Председател Росица Кирова):
Благодаря Ви за въпроса.

parl-member (ID: Александър Марков):
Не, имам да задам. Няма да го прочета до края, но ще си задам въпроса.

house-speaker (ID: Председател Росица Кирова):
Пет минути вече – при възможни две.

parl-member (ID: Александър Марков):
Само въпросите да задам. Извинявам се. ПРЕДСЕДАТЕЛ РОСИЦА КИРОВА Разбрахме.

parl-member (ID: Александър Марков):
Питам ще има ли кой да озапти директора на Национален парк „Рила“. На основание влезлите в сила решения на съда, несъобразени с фермите, те могат да претендират за обезщетения. Кой ще ги плати? Когато тревата не се коси или не се пасе, ще израсне, изсъхва и както бяхме свидетели на огромните пожари, включително и в Рила… В Швейцария и Австрия има достъпни допълнителни субсидии за паша. Другите ще ги оставя.

house-speaker (ID: Председател Росица Кирова):
Благодаря Ви за въпроса, господин Марков. Заповядайте, господин Министър, за отговор.

external (ID: Служебен Министър Петър Димитров):
Уважаема госпожо Председател, дами и господа народни представители! Уважаеми господин Марков, в Министерството на околната среда и водите са постъпили няколко писма, включително петиция от госпожа Благовеста Василева и господин Николай Василиев, представители на „Дивата ферма“, свързани с въвеждането на ограничения по отношение на пашата на едри преживни животни в Национален парк „Рила“. Министерството на околната среда и водите подробно и изчерпателно е отговорило на поставените в писмото твърдения и въпроси. Следва да имате предвид, че обръщението на госпожа и господин Василиеви се отнася за дейност в границите на защитена територията по смисъла на Закона за защитените територии, а именно национален парк. България има само три национални парка – „Рила“, „Пирин“ и „Централен Балкан“. Общата площ на трите парка възлиза на приблизително 193 400 ха, което се равнява на под 1,75 стотни от процента на националната територията. Националните паркове са категория, характеризираща се с висока степен на защита и значение. Конституцията на Република България определя, че националните паркове са изключителна държавна собственост. Предвидените възможности в земеделските програми за подпомагане и съпътстващите ги финансови стимули за паша привлякоха в националните паркове животновъди от цялата страна с хиляди животни. Обръщам внимание, че тези програми са свързани с опазването на тревните природни местообитания на териториите на националните паркове. Така след това привличане на животновъдите от цялата страна броят на животните, пашуващи в националните паркове, се увеличава от 7855 животни през 2006 г., когато не функционира, до 48 299 през 2023 г., тоест с над 6 пъти. Площта на пасищата, на които се разрешава паша в националните паркове, съгласно утвърдените годишни планове за паша представлява едва около 2,5% от пасищата в страната. Обръщам внимание, че цялата територия, представляваща пасища на територията на парковете, е предвидена и е предоставена за ползване за пашуване. В тази връзка твърденията за липса на пасища извън границите на националните паркове са силно преувеличени. Тези пасища представляват само 2,5 десети от процента от всички пасища в страната. В сега действащата стратегия – План за развитие на земеделието и селските райони в Република България за периода 2023 – 2027 г., също е заложена мярка за подпомагане  на традиционни практики за сезонна паша – пасторализъм. Стратегическият план е бил предмет на процедура по реда на екологично законодателство, приключило със становище по екологична оценка № 54 от 2023 г. на министъра на околната среда и водите. В становището по екологичната оценка са заложени условия и мерки с цел смекчаване на установени отрицателни въздействия от интервенция от Стратегическия план върху компонентите и факторите на околната среда, в това число и върху националните паркове и защитени зони от мрежата „Натура 2000“. Условията от становищата по екологична оценка са взети предвид от дирекциите на националните паркове при разработването на годишните планове за паша в националните паркове, срещу които животновъдите възразяват. В разработения от дирекция „Национален парк „Рила“ годишен план за паша на домашни животни през 2024 г. разпределението на пасищния ресурс е съобразено с благоприятното природозащитно състояние на тревните природни местообитания в защитените територии в условията и мерките, основаващи се на екологична оценка, в това число условието интервенцията да се извършва при натоварване на пасищните системи от 0,3 десети до максимум 0,4 десети животински единици на хектар. Съобразявайки се с нормите за натоварване на пасищните системи, посочени в годишния план през 2024 г., дирекция „Национален парк „Рила“ е разпределила целия допустим пасищен ресурс от 14 464 ха в Национален парк „Рила“ между кандидатите за ползване на ресурси съобразно критериите за подбор и допустимост. През настоящата година общата тенденция за увеличаване броя на зелените животни продължава. Тъй като ресурсът в Националния парк е ограничен за всички зелени животни, те са намалени с един и същ процент, така че всички допуснати заявители са получили пасищна площ с еднакъв процент корекция, включително свързаните с „Дивата ферма“ заявители. Обръщам внимание, че тук ние не ограничаваме площта съгласно условията в екологичната оценка, а съгласно тези условия се намалява гъстотата на животните върху територията. Благодаря Ви за вниманието.

house-speaker (ID: Председател Росица Кирова):
Благодаря Ви, господин Димитров. Имате думата за реплика, господин Марков.

parl-member (ID: Александър Марков):
Изобщо не мога да се съглася с Вашите становища. Първо, защото се взима за две единици една крава с малко теле. Второ, както казахте, в другите два парка – „Централен Балкан“ и „Пирин“, са значително по-високи площите. Петнадесет години можеше да се експлоатират тези площи, без да се нанасят вреди, а напротив – помощи. Един пожар сега как би опазил нещата, защото Ви казвам, когато тревата израсне и изсъхне, всички бяхме свидетели на пожара в Рила. Аз лично съм бил в Австрия в Тауплиц – курорта, където се дава допълнителна субсидия за пасищно животновъдство на животните, защото, когато пасат тревата, всички знаем, когато се пасе и коси, тя се заздравява, торенето на тези места, ако сте запознати, от фермите, които са повечето каменисти, образува се хранителна среда, така че това само подпомага животните. За мен отговорът, който ми дадохте, и това, което се прави от управата на Парк „Рила“, е, меко казано, не мога да кажа, че  са някакви екологични и национални интереси, може би има някакви други интереси, но аз не съм компетентен да ги определя. Благодаря.

house-speaker (ID: Председател Росица Кирова):
Благодаря, господин Марков. Господин Министър, дуплика ще направите ли? Заповядайте.

external (ID: Служебен Министър Петър Димитров):
Уважаеми господин Марков, аз искам отново да заявя, че площите, които представляват пасища в националните паркове, не са намалени. Те са предоставени за ползване на производителите и говедовъдите. Те са на разположение. Единственото, което е намалено по екологичната оценка на Стратегическия план по земеделие, това е гъстотата в пасищата на хектар. Благодаря за вниманието.

house-speaker (ID: Председател Росица Кирова):
И аз Ви благодаря, господин Министър. Следващият въпрос е относно качеството на атмосферния въздух в град Разград. Зададен е от народните представители Едис Даудов, Мехмед Салим и Хабибе Расим. Заповядайте, госпожо Расим, да зададете въпроса си.

parl-member (ID: Хабибе Расим):
Благодаря, госпожо Председател. Уважаеми дами и господа народни представители! Уважаеми господин Министър, през последните години все по-често се засяга темата за чистотата на въздуха, който всички ние в страната ежедневно дишаме. Чистият въздух е ключова предпоставка за качеството на живота на всеки жив организъм като такава с базова човешка потребност. В качеството ми на народен представител от 18. МИР –  Разград, към мен се обърнаха редица обезпокоени граждани, живущи на територията на община Разград, с оплаквания и сигнали за наличието на задушливи и неприятни миризми на сероводород в сутрешните и вечерните часове на денонощието на територията на града и населените места. Сигнали са подадени и към РИОСВ – Русе. Проблемът с неприятните миризми е от години, за който са сигнализирани редица институции, в това число и РИОСВ, МОСВ. Община Разград е закупила и поставила три броя системи за мониторинг на въздуха, който се отчита в реално време и на съответния интернет адрес. Провеждани са многократни срещи с граждани, с местната власт, с институции, с министерства. Сигнализирана е дори и прокуратурата. Организирани са дори и стачки от жителите на общината. Екоинспекцията е поставила и мобилна лаборатория за измерване на показанията, но за съжаление, все още проблемът, изглежда, че не е решен. Отчитайки оплакванията на жителите на община Разград, считам, че не можем да останем безучастни към един от наболелите проблеми, свързан с миризмите във въздуха, който е всеобщ здравен проблем и на който са подложени всички наши съграждани, особено тези, които са чувствителни лица и уязвими групи от населението, като тези със специфични, вече съществуващи здравословни проблеми, например респираторни или сърдечносъдови, бременните жени, новородените деца, също така и възрастните хора, хората с увреждания или с недостатъчен достъп до медицински грижи. Считам, че качеството на въздуха е от жизненоважно значение не само за гражданите на Разград, но следва да бъде основен приоритет за европейска България. Във връзка с това въпросът ми към Вас е следният, господин Министър: РИОСВ на какъв период от време извършва мониторинг на въздуха в община Разград, установила ли е повишаване на показателите, основателно ли е притеснението на гражданите? Освен предприетите усилени мерки на ръководството на Община Разград с въвеждане на система за мониторинг на качеството на атмосферния въздух в Разград какви са мерките на РИОСВ за по-качествен мониторинг и справяне с проблема? Също така какво е становището на МОСВ за постигане на нетоксична околна среда, защитаваща здравето и благосъстоянието на хората, свързана със задължителните еконорми и екостандарти, които трябва да бъдат приведени в действие съгласно българското и европейското законодателство? Благодаря.

house-speaker (ID: Председател Росица Кирова):
Благодаря Ви, госпожо Расим. Имате думата, господин Министър, за отговор. Заповядайте.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаема госпожо Расим, в населени места, в които няма разположени постоянни пунктове за мониторинг от Националната система, какъвто е град Разград, контролът по качеството на атмосферния въздух се извършва чрез индикативни измервания посредством мобилна автоматична станция, проведени в продължение на най-малко 51 денонощия, равномерно разпределени в рамките на календарната година през четири сезона. Град Разград е включван редовно в ежегодните графици за извършване на контрол за качеството на атмосферния въздух от 2017 г. до момента. Измервани са основни показатели за качеството на въздуха и специфичния замърсител сероводород във връзка със сигнали на граждани за миризми. Трябва да се направи уточнение, че нормата за този замърсител не е определена съгласно европейското законодателство, тя е на база на прага на човешкото обоняние и е значително по-ниска от нивата, при които се приема, че съдържанието на това вещество в атмосферния въздух започва да има вредно въздействие върху човешкото здраве. През 2023 г. превишенията на средночасовата и средноденонощната норма за сероводород са установени през месец юли и месец август. До настоящия момент през тази година са извършени два цикъла на измервания, като на 1 април е регистрирано еднократно повишение на средноденонощната норма за фини прахови частици, което съвпада с пренос на въздушни маси от Сахара. На 12 юни е регистрирано еднократно едночасово превишение на нивата на сероводород. По повод основанията за притеснение на гражданите отношение би следвало да вземат здравните власти, във връзка с което резултатите от извършените измервания за качеството на атмосферния въздух своевременно се представят на Регионалната здравна инспекция – Разград, за извършване на оценка на здравния риск върху населението на общината. През 2023 г. в Регионалната инспекция по околна среда и водите в град Русе са постъпили над 800 сигнала от жители на Разград за наличие на миризми през вечерните и нощните часове, като най-голям брой е отчетен през месеците юли и август. Във връзка с постъпилите сигнали от контролните органи Министерството на околната среда и водите са извършили множество проверки, при които е установено, че основният проблем за емитирането на миризми е състоянието на водите на реката. В тази връзка е направен цялостен анализ на състоянието на водите на река Бели Лом и възможните източници на замърсяване. От извършените проверки са установени следните оператори, потенциални източници за неприятни миризми: Градската пречиствателна станция за отпадъчни води – Разград, „Биовет“ АД, клон Разград, „Водстрой“АД и „АДМ Разград“ ЕАД. Маловодието през летните месеци и констатираното периодично замърсяване с непречистени отпадъчни води са причината за протичане на гнилостни процеси в коритото на реката и отделянето специфични миризми. В резултат на засиления контрол върху дейността на посочените предприятия са предприети административнонаказателни и принудителни мерки, в това число и пломбиране на аварийно трасе на отпадъчните води, предавани за почистване към Градската пречиствателна станция за отпадъчни води в град Разград от „АДМ Разград“ ЕАД, което е довело до намаляване на изпускането на непречистени води в река Бели Лом, съответно до намаляване на сигналите и жалбите, получавани в РИОСВ – Русе. Към настоящия момент е нерешен проблемът с излъчването на миризми от Градската пречиствателна станция за отпадъчни води и свързаната с нея канализационна мрежа, които са собственост на Община Разград. Във връзка със същественото ѝ значение от дружеството е предвидена реконструкция и модернизация на съоръжението, но към момента тя не е изпълнена. Благодаря Ви за вниманието.

house-speaker (ID: Председател Росица Кирова):
Благодаря Ви, господин Министър. Заповядайте за реплика, госпожо Расим. Имате думата.

parl-member (ID: Хабибе Расим):
Благодаря Ви, госпожо Председател. Уважаеми дами и господа народни представители! Уважаеми господин Министър, считам, че държавата в лицето на своите компетентни органи и институции следва да прилага прогресивно спазването на изискванията за екологичното законодателство, за да се създаде чиста и здравословна среда в условията на качествен атмосферен въздух за опазване здравето на всички български граждани. Във връзка с това благодаря Ви за това. Мисля, че на 2 август входирах моя въпрос, но за съжаление, чак сега – на 20 септември, успявам да получа отговор. Въпреки това благодаря Ви за ангажираността, която сте оказали. Считам, че за времето в бъдеще ще имате възможността да правите по-често проверки по отношение на може би екологични стандарти, които трябва да прилагате, за да може да се спазва чистият атмосферен въздух във връзка с българското законодателство, което всички ние трябва да спазваме. Благодаря Ви.

house-speaker (ID: Председател Росица Кирова):
Благодаря Ви, госпожо Расим. Заповядайте, господин Министър.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаема госпожо Расим, предвид многократните жалби – те бяха няколко хиляди, доколкото си спомням, когато миналата година се запознах с проблема на Разград –  затова цялото ръководство на Министерството на околната среда и водите се ангажира с този проблем. Два пъти посетихме общината, същевременно лично министърът, както и аз направихме презентация тогава на проблема и на резултатите от изключително детайлния мониторинг, който извършихме в цялата община. Този ангажимент беше породен, както казах, от множеството сигнали, но предвид комплексността на характера на специфичните миризми ние направихме много сериозен мониторинг на всички компоненти на околната среда. Това беше една акция от страна на местната власт, на Министерството на околната среда и водите, РИОСВ, ВиК оператора. Като заключение наистина се установи, че миризмите, неприятните миризми, идват от гнилостните процеси в реката, предизвикани от недобре и недотам почистени промишлени отпадъчни води, които се изливаха от една байпасна връзка. Както виждате, сигналите рязко намаляха, вече не са няколко хиляди и в Разград спря да мирише. Благодаря Ви за вниманието.

house-speaker (ID: Председател Росица Кирова):
Благодаря за отговора, господин Министър, за дупликата, която беше полезна за всички. Преминаваме към следващия въпрос от народния представител Вера Александрова относно писмо с изх. № НСЗП-399 от 23 септември 2021 г. на Министерството на околната среда и водите за цялостен работен проект за търсене и проучване на подземни богатства – метални полезни изкопаеми,  в площ „Златуша“. Имате думата, госпожо Александрова, да зададете своя въпрос.

parl-member (ID: Вера Александрова):
Госпожо Председател, господин Министър! В становище на Басейнова дирекция „Дунавски район“ с изх. № ПУ 01-608 от 11 август 2021 г. на страница две е посочено и заявено, че търсещото и проучвателното сондиране е планирано да се осъществи на дълбочина от 200 до 300 м, а според писмо от Националната служба за защита на природата с изх. № НСЗП-399 от 23 септември 2021 г. цялостният работен проект за търсене и проучване на полезни богатства – метални полезни изкопаеми, в площ „Златуша“, предвижда сондажни изработки до 350 м, което е с 50 м по-дълбоко от заявените сондажи в Басейнова дирекция „Дунавски район“. Това несъответствие между двете писма води до извода, че същите се отнасят за две различни инвестиционни намерения. Предвид гореизложеното, моля да ми отговорите на следния въпрос: спазени ли са чл. 12, ал. 5 и ал. 6 от Наредбата за условията и реда за извършване на оценка на въздействието върху околната среда при издаване на писмо от Националната служба за защита на природата с изх. № НСЗП-399 от 23 септември 2021 г. на Министерството на околната среда и водите? Ако да, следва ли да се отмени това писмо от Националната служба за защита на природата с изх. № НСЗП-399 от 23 септември 2021 г. на Министерството на околната среда и водите за цялостен работен проект за търсене и проучване на подземни богатства – метални полезни изкопаеми, в площ „Златуша“ като противоречащо на горепосочената наредба и съответно да се прекрати процедурата по търсене и проучване на подземни богатства – метални полезни изкопаеми, в площ „Златуша“ в София-област, София-град и област Перник? Според писмо на Басейнова дирекция „Дунавски район“ с изх. № ПУ-01-602 от 11 август 2021 г., страница 4, реализирането на предвидените сондажни работи има голяма вероятност да окаже неблагоприятно въздействие върху химичното и количественото състояние на подземните тела. Тази преценка е взета според заявеното от инвеститора, че търсещото и проучвателното сондиране е планирано да се осъществи на дълбочина от 200 до 300 м. Какви са рисковете за въздействие върху околната среда на сондаж „J“ с дълбочина от 350 и евентуално повече метра? Благодаря Ви.

house-speaker (ID: Председател Росица Кирова):
Благодаря Ви за въпроса, госпожо Александрова. Имате думата за отговор, господин Министър. (Шум и реплики.) Господин Петров, има възможност да Ви оставя без отговор на въпросите, така че затова имах апел да се уважаваме по отношение на времето. Заповядайте, господин Министър.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители! Уважаема госпожо Александрова, писмо с изх. № НСЗП-399 от 2021 г. на МОСВ за цялостен работен проект за търсене и проучване на подземни богатства – метални полезни изкопаеми, в площ „Златуша“ е издадено в отговор на подадено уведомление по реда на оценката за съвместимост, внесено от „Зеленрок“  ЕООД. В писмото конкретно са обсъдени предвидените за реализация дейности в цялостния работен проект и фактът, че същата ни очертава рамката на бъдещото развитие на инвестиционни предложения по приложения № 1 и № 2 от Закона за опазване на околната среда. Няма данни за предложения за значително въздействие върху околната среда по смисъла на чл. 2, ал. 2 и т. 4 от Наредбата за екологична оценка, поради което възложителят е уведомен, че проектът не подлежи на регламентираните в Глава шеста от ЗОС процедури по ОВОС или екологична оценка. Направен е извод от административния орган, че проектът попада в обхвата на чл. 2, ал. 2 от Наредбата за оценка за съвместимост, както и че част от площ „Златуша“ попада в границите на защитена зона „Мещица“. В резултат на извършената проверка за допустимост по смисъла на чл. 12, ал. 1, 2 и 3 от Наредбата за оценка за съвместимост е установено, че реализирането на дейностите, заложени в цялостния работен проект, е недопустимо съгласно режима в защитената зона. Заключението на административния орган в посоченото писмо е, че с актуализацията на проучвателните дейности няма вероятност от отрицателно въздействие върху защитените зони. Същото дружество – „Зеленрок“ ЕООД, е уведомено, че преценката на компетентния орган е, че не е необходимо провеждане на процедура по реда на Глава втора от Наредбата за оценка на съвместимост. Съгласуваните с писмо изх. № НСЗП 399/2021 г. на МОСВ параметри на сондажните дейности са съгласно заявените в цялостния работен проект за търсене и проучване на подземните богатства – метални полезни изкопаеми, в площ „Златуша“ и в съответствие с работната програма към същия. От заложените 11 броя сондажи в цялостния работен проект само сондаж „J“ е с дълбочина до 350 м, останалите са с дълбочина от 200 м, 250 и 300 м. Поради това за пълно съответствие със заявеното в цялостния работен проект писмо с изх. № НСЗП 399/2021 г. на МОСВ е описано, че цялостният работен проект предвижда извършването на сондажни дейности с обем три хиляди линейни метра, а именно прокарване на 11 броя сондажи, разположени в 11 сондажни площадки, по метода на диамантеното ядково сондиране, с дълбочина от повърхността на проектираните сондажни изработки до 350 м. Тоест писмото на МОСВ е издадено за максималните параметри по отношение на заложените дълбочини на сондажните площадки. Становището за допустимост на директора на Басейнова дирекция „Дунавски район“ с вх. № НСЗП 399/2021 г. в МОСВ е издадено също по отношение на заявените параметри и на проучвателните дейности в цялостен работен проект за търсене и проучване на подземни богатства – метални полезни изкопаеми,  в площ в „Златуша“ и е обект на процедура по Наредбата на оценка за съвместимост. Допусната е техническа грешка в описанието на предвидените дейности, като в т. 1 от становището на Басейновата дирекция е посочено, че сондирането ще се извърши на дълбочина от 200 до 300 м, анализите и заключенията на Басейнова дирекция „Дунавски район“ за допустимостта на дейностите са извършени на сондажни дейности с дълбочина от 200 до 350 м. В становището на Басейнова дирекция „Дунавски район“ са разгледани и описани потенциалните въздействия от реализацията на дейностите. На страница 4 от становището е описано, че реализирането на предвидени сондажни работи има вероятност да окаже въздействие върху химичното и количественото състояние на подземните водни тела, като в следващия абзац е пояснено, че за предотвратяване и смекчаване на потенциални неблагоприятни въздействия от реализацията на инвестиционното предложение върху повърхностните и подземните води е необходимо спазването на ограничителни и забранителни мерки, които подробно са описани в следващите части на становището. Заключенията на Басейнова дирекция „Дунавски район“ е, че реализацията на предвидените дейности няма да окаже значително влияние върху водите и водните екосистеми при спазване на забраните и ограниченията и нормативните изисквания, посочени в настоящото становище. Във връзка с чл. 12, алинеи 5 и 6 от Наредбата за оценка на съвместимост, както е представено становището за допустимост от директора на Басейнова дирекция „Дунавски район“ с вх. № НСЗП 399/2021 г., дейностите, заложени в цялостния работен проект, са допустими спрямо режимите в Плана за управление на речните басейни в „Дунавски район“ и Плана за управление на риска от наводненията в „Дунавски район“ и Закона за водите, при условие че се спазват мерките, посочени в горецитираното становище на Басейнова дирекция „Дунавски район“. По отношение на рисковете за въздействие върху сондажите следва да се отбележи, че предвидените местоположения на проучвателния сондаж, включително и сондаж „J“, не попадат в санитарно-охранителни зони и буферни зони около водоизточници, използвани за питейно-битово снабдяване. Буферни зони се определят около водоизточници за питейно-битово снабдяване без санитарно-охранителни зони с цел защита на качеството на водата. Размерът на буферните зони е 1000 м около водоизточника. Предвидените проучвателни сондажи се намират на около 8 км от границите на пояс III на най-близко разположената санитарно-охранителна зона и на около 3 км от най-близко разположеното водовземно съоръжение, а именно ТК Храбърско на ВиК – София, с разрешително от 2008 г. към настоящия момент без определена санитарно-охранителна зона. Благодаря за вниманието.

house-speaker (ID: Председател Росица Кирова):
Благодаря за изчерпателния отговор. Предлагам да го предоставите писмено на госпожа Александрова, за да може да се запознае с него. Заповядайте за реплика, госпожо Александрова.

parl-member (ID: Вера Александрова):
Благодаря, господин Министър. Това, което разбрах, е, че има техническа грешка, която е допусната в написаното. Аз искам да Ви кажа, че съм проучила терена, който е в площ „Златуша“ – изключително карстов район, и това, че няма да окаже значително въздействие, съвсем не успокоява гражданите, тъй като там има много сондажни кладенци за вода, Вие знаете, с които се захранва и тяло 33, от което черпи вода цялата община Божурище. Смятам, че изобщо не е успокояващо това, което казахте, че няма да окажат голямо въздействие самите сондажи. Благодаря.

house-speaker (ID: Председател Росица Кирова):
Благодаря, госпожо Александрова. Господин Министър, имате думата за дуплика.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители, уважаема госпожо Александрова! Вие сте изключително права, че районът е карстов и такива дейности следва да се извършват след много внимателно извършено проучване. С тази цел в становището на Басейнова дирекция, както и на Министерството на околната среда и водите са заложени изключително подробни условия, които трябва да се спазват при извършването на този род дейност. Искам да Ви информирам, че на 31 юли и 7 август чрез Министерството на околната среда и водите са постъпили две жалби до Административния съд – София-град, срещу писмо с изх. № НСЗП-399/2021 г. на министъра на околната среда и водите и съответно от кмета на община Божурище и от Сдружение „Заедно за чиста природа“ с искане за отмяна и обявяване на нищожност на посоченото писмо. По постъпилите жалби в Административния съд – София-град, са образувани административни дела № 7808/2024 г. и № 8059/2024 г., по които се очаква насрочено открито съдебно заседание. Благодаря.

house-speaker (ID: Председател Росица Кирова):
Благодаря Ви, господин Министър. Преминаваме към следващия въпрос от народния представител Рая Иванова относно управление на комплексните и значими язовири, общо 53 на брой, по приложение № 1 към Закона за водите. Заповядайте за въпроса, госпожо Иванова.

parl-member (ID: Рая Иванова):
Благодаря, госпожо Председател. Господин Министър, в контекста на предния въпрос, който евентуално би бил свързан също с безводието, както и моят въпрос: по-важно е да имаме добив на ценни метали или евентуално бъдещо обезпечение на водоснабдяването на райони, които са в риск от засушаване. Конкретно въпросът ми е: съгласно списъка на комплексните и значими язовири има 53 броя с такъв характер, качен па сайта на Министерството на околната среда и водите, по приложение № 1 към Закона за водите. Според предоставената от Вас информация относно оперативното управление на водите на национално ниво в Република България към 30 юни 2024 г. сумата от наличните в тях завирени обеми към 30 юни 2024 г. е 4137,2 млн. кубични метра и представлява 63,3% от сумата на общите им обеми. Сумарният завирен обем към 30 юни 2024 г. е приблизително с 5,8% по-малък спрямо 31 май 2024 г. и със 17,1 % по-малък спрямо обема към 30 юни 2023 г. Относно комплексните и значими язовири, водите на които се използват за питейно-битово водоснабдяване, сумата от наличните в тях завирени обеми към 30 юни 2024 г. е 1115,5 млн. кубични метра и представлява 71,7% от сумата на общите им обеми и е приблизително с 4,2% по-малък спрямо 31 май 2024 г. и с 13,1% по-малък спрямо обема към 30 юни 2023 г. Следва да се отбележи фактът, че се забелязват значителни разлики в процента на запълване на част от язовирите – от 98,8% на язовир „Среченска бара“, 98,7% на язовир „Боровица“, 91% на язовир „Христо Смирненски“ до 31,4% на язовир „Ахелой“ и 11,2% на язовир „Порой“, както и това, че за периода 2014 –2024 г. се забелязва сериозно намаляване па процента на запълване на комплексните и значими язовири за питейно-битово водоснабдяване. Извършва ли се реално управление на водите на национално ниво в Република България? Какви са предприетите мерки от представляваното от Вас Министерство и подчинените му структури по отношение на това управление особено относно язовирите с най-нисък процент на запълване предвид изнесените от Вас данни? Изследвани ли са от представляваното от Вас Министерство причините за намалелите обеми? Какви са конкретно предприетите мерки за възстановяне на необходимия минимум на тези обеми и осигуряването на вода за питейно-битово водоснабдяване на населението в засегнатите райони, както и установени ли са нарушения по отношение на управлението на язовирите, довели до значителното понижаване на техните обеми? Какви са нарушенията и установени ли са съответните лица, които са ги извършили? Благодаря.

house-speaker (ID: Председател Росица Кирова):
Благодаря за въпроса. Заповядайте, господин Министър, за отговор.

external (ID: Служебен Министър Петър Димитров):
Уважаема госпожо Председател, уважаеми дами и господа народни представители, уважаема госпожо Иванова! Живеем във време на ясно изразени климатични изменения, но това не е единственият фактор, който определя маловодието и липсата на вода за питейни нужди на населението. Директно към въпросите. Министерството на околната среда и водите е един от най-големите ползватели на научни разработки в цялото правителство – съвсем отговорно мога да го кажа, към нас е и Националният институт по метеорология  и хидрология. . Националният институт по метеорология и хидрология изпълнява мониторинга на климатичните фактори и количеството на водите. На предходното изслушване Ви показах една графика за общия обем на речния отток в страната, измерен на устията на водоизточниците, на база на официалните данни на Националния институт по метеорология и хидрология , където ясно се вижда, че липсва пролетното пълноводие. За месец юни по данни на НИМХ се оказва, че е най-топлият месец, откакто има измервания изобщо за температура. Отделно общият речен отток за страната за месец юни, сравнен с оттока от 2023 г., която също беше сушава, е намален със 72%. Особено ясно изразено е това при Дунавския водосборен район, където намалението е с 82%. Подобни са данните и за месеците юли и август. За месец юли обемът на речния отток за страната е паднал  с 50%. Това е изключително тревожно и води до тези ниски нива и липсата на води в повърхностните и плитките подземни водоносни хоризонти. Продължителното засушаване, високите температури и липсата на валежи и снежна покривка, меката зима, липсата на пролетно пълноводие са комплекс от фактори, които водят до намаляване на водните количества в повърхностните води и плитките водоносни хоризонти и същевременно понижават нивата им. Действията на Министерството на околната среда и водите са насочени към балансираното разпределение на наличните водни количества в язовирите и водния ресурс, които ние управляваме. Питейните язовири са 12 на брой. Не са констатирани проблеми при водоподаването за нуждите на питейно-битовото водоснабдяване и населени места на режим от водоизточници язовири, който воден ресурс се управлява от МОСВ. Категорично няма. За сравнение със същата дата от миналата година сумарният наличен завирен обем в комплексните значими язовири е намалял с 11,3%, а в процентно изражение представлява 51,6% от общия обем на язовирите. За питейно-битово водоснабдяване общият завирен обем представлява 65,2% от общия завирен обем, сравнен с миналогодишното състояние на язовирите за питейно-битово снабдяване към днешна дата. Това представлява също 11,3%. Действията на МОСВ са насочени към ефективното и балансирано управление на водите. Относно наложените санкции, мога да Ви ги дам и поименно. Наложени са 14 акта за установени административни нарушения. Наложени са 7 наказателни постановления, имаме и две споразумения. Основно това са свързани с ползвателите на питейни води и води за напояване, напоителни системи, ВиК операторите и НЕК. Благодаря Ви за вниманието.

house-speaker (ID: Председател Цончо Ганев):
Благодаря Ви, господин Министър. Госпожо Иванова, заповядайте.

parl-member (ID: Рая Иванова):
Благодаря Ви. Ще ми позволите да не се съглася с дадения отговор, че различните нива на запълняемост на язовирите се дължат на климатичните промени, тъй като климатичните промени са относително подобни на територията на цялата страна. Не знам как може да са запълнени част от язовирите 98%, а други – 11%, като обвиняваме лошото време и оттока на реките. Съгласно дадената справка от Вас, която е дадена от Института по метеорология и хидрология, засушаването за България е умерено. Става въпрос за месец юли, когато е лято, топъл месец и е нормално да има умерено засушаване според мен. За мен става въпрос изключително основно за лошо управление на язовирите, както и нерегламентирано ползване. А дадената бройка на издадените актове е крайно недостатъчна, предвид това, че ми се струва, че вероятно става въпрос за липса на контрол. Вие ще кажете съответно кой и как упражнява контрола. Става въпрос за 53 язовира все пак. Благодаря Ви.

house-speaker (ID: Председател Цончо Ганев):
Желаете ли да отговорите, господин Министър? Заповядайте.

external (ID: Служебен Министър Петър Димитров):
Уважаеми господин Председател, уважаеми дами и господа народни представители! Уважаема госпожо Иванова, няма да се съглася с Вас, защото очевидно това не е вярно, тъй като, пак ще повторя, нямаме населено място, което се водоснабдява от тези 12 питейно-битови язовири в страната, което да е на режим. Относно цитираните язовири във Вашето становище, това показва наистина балансирано управление на този ресурс. Вие цитирате язовир „Боровица“, язовир „Среченска бара“, да, те са пълни, като ги сравнявате с „Ахелой и „Порой“, в които в момента се извършват ремонтни дейности от няколко години. Не зная кога ще завърши този ремонт, но това обяснява и ниското им запълване. Други такива язовири няма, но те не се ползват. Те не са включени и в националната система за питейни води. Там се извършват все още строителни дейности и нямам никаква идея кога ще завършат, но това е обяснението за сравнението, което сте направили между „Среченска бара“, „Боровица“ и язовирите „Ахелой“ и „Порой“. Те в миналото са били язовири, предвидени за напояване и защита  от вредното въздействие  на повърхностен отток, тоест защита на черноморските курорти, в случая „Ахелой“, а „Порой“ е над Слънчев бряг. Същевременно поради липса и очертаваща се липса на питейни води за област Бургас, Южното Черноморие, са предвидени и са включени като комплексни язовири, но ремонтните дейности по тях все още продължават, затова и обемът в тях е на това ниво. Благодаря.

parl-member (ID: Рая Иванова):
Поне започнали ли са ремонтните дейности?

external (ID: Служебен Министър Петър Димитров):
Не мога да отговоря на този въпрос, нямам представа. Трябва да се обърнете към министъра на регионалното развитие.

house-speaker (ID: Председател Цончо Ганев):
Благодаря Ви. Следващият въпрос е от народния представител Петър Петров относно мерки за премахване на незаконно битово сметище на територията на община Брусарци, област Монтана. Заповядайте, господин Петров.

parl-member (ID: Петър Петров):
Благодаря Ви, господин Председател, в останалата част от парламентарния контрол на ВЪЗРАЖДАНЕ. Дами и господа народни представители! Уважаеми господин Министър, бих желал да задам третия от общо петте си въпроса днес към Вас по отношение на незаконни битови сметища на територията на област Монтана. Едно такова сметище е в китната община Брусарци в тази област. Сметището, в което съм се убедил лично и за което съм приложил и снимки към така внесения към Вас въпрос на 4 септември. То е типичен пример за незаконно битово сметище, разположено на територията на община Брусарци, по пътя между град Брусарци и село Дъбова махала. Намира се на около 2 км след изхода на града по третокласен републикански път III-112, на една отбивка вдясно и на около 200 метра навътре по един полски път. Посочил съм и съответните координати. Самото битово сметище е на площ около половин декар и е образувано до самия полски път, който води към главното асфалтово шосе. Прави ми впечатление, господин Министър, от проверките, които сме правили на около поне 50-ина битови сметища, че те се появяват най-често отстрани на полски пътища, близо до земеделски земи в област Монтана. Не знам каква тенденция е това. Очевидно е, че с тежкотоварни автомобили се избягва от главните пътища, асфалтовите пътища. Търси се най-близкият възможен селски полски път покрай земеделски земи и ниви и там започва да се появява сметище. След като е изсипан първият камион, полека-лека сякаш местните жители или пък строителни фирми започват да изхвърлят своите отпадъци. Именно затова въпросът ми към Вас е: какви мерки може да предприеме Министерството на околната среда и водите чрез контролните органи от РИОСВ – Монтана, за премахването на това сметище и за недопускане на неговото повторно появяване?

house-speaker (ID: Председател Цончо Ганев):
Заповядайте да отговорите на така поставения въпрос, господин Министър.

external (ID: Служебен Министър Петър Димитров):
Уважаеми господин Председател, уважаеми дами и господа народни представители! Уважаеми господин Петров, на 5 септември тази година от експерти на Регионалната инспекция в Монтана в присъствието на кмета на община Брусарци е извършена проверка на посочената от Вас локация. Отляво на републиканския път след отбивка на пътя, по черен път, водещ към земеделските имоти, е установен замърсен терен с приблизителна площ от около 800 кв. м. Размерът на замърсената площ е определен визуално от присъствалите на проверката. Нерегламентирано изхвърлените отпадъци са с битов характер – смесени битови отпадъци, строителни отпадъци и биоразградими отпадъци. Достъпът до замърсения терен не е ограничен. Към момента на проверката не са установени лица, изхвърлящи отпадъци на терена. Резултатът от проверката е обективиран в констативен протокол на РИОСВ – Монтана, в който е дадено предписание със срок за почистване на замърсения терен. При извършена на 19 септември 2024 г. от РИОСВ – Монтана, извънредна проверка на място е констатирано, че теренът е почистен. За недопускане на повторно образуване на нерегламентираното сметище до кмета на община Брусарци е изпратено указателно писмо за извършване на ежемесечни проверки на терена и предоставяне на снимков материал в РИОСВ – Монтана. От инспекцията е дадена и препоръка за монтиране на видеонаблюдение на места, където има индикации за образуване на нерегламентирани замърсявания. В област Монтана изглежда това е една традиция вероятно от много време, тъй като и моите проверки, част от тях бяха с Вас, господин Петров, показват, че където има отклонения от главен път, който е сравнително проходим, на него се образуват изключително голямо количество незаконни сметища. Това е изключително голям проблем за цялата област Монтана, тъй като сега действията, мерките и усилията ни са съсредоточени към този пилотен район, област Монтана, където сме си поставили за цел да изследваме начина на справяне с незаконните сметища. Очевидно данните и резултатите, които се получават от поставянето на камери за видеонаблюдение, дават доста добър резултат. Сами се убедихме на място, че на поставените места, където в миналото десетки години е имало сметища, вече няма такива, което е доста добър ефект, поставянето на такова съоръжение, и същевременно ние го предписваме, когато това е възможно. Благодаря Ви за вниманието.

house-speaker (ID: Председател Цончо Ганев):
Господин Петров, заповядайте за реплика.

parl-member (ID: Петър Петров):
Уважаеми господин Министър, по отношение на това незаконно битово сметище близо до град Брусарци, направи ми впечатление от отговорите на предходните мои въпрос, че когато имотът е общински или държавен, като се дадат предписания, веднага се случва нещо и при една междинна проверка, както посочихте Вие, веднага имотът бива почистен, сметището изчезва. От Вас не чух в отговора Ви този имот дали е общински, или е частен. Да, Вие посочихте, че на 19-и, това означава, че вчера е направена проверка, за което благодаря за съдействието. Очевидно, че към вчерашна дата е била извършена такава. Аз поемам ангажимент от края на следващата седмица, тъй като излизаме във ваканция един месец, лично да отида да се уверя дали това, което са посочили местните контролни органи от РИОСВ – Монтана, е наистина така и дали сметището е изчистено. Като, разбира се, ще обходя и територията на цялата община Брусарци, защото Вие сте прав, лично сме се убедили, че където има отклонение от главен път, изведнъж пониква като гъба от майски дъжд незаконно сметище. Но ако може все пак да уточните, частен ли е имотът, или е общински? Благодаря Ви.

house-speaker (ID: Председател Цончо Ганев):
Господин Министър, заповядайте да допълните Вашия отговор.

external (ID: Служебен Министър Петър Димитров):
Уважаеми господин Председател, уважаеми дами и господа народни представители! Уважаеми господин Петров, имотът е общинска частна собственост, вид територия – земеделска.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народния представител Петър Петров относно мерки за премахване на огромно незаконно сметище за битови и строителни отпадъци на територията на село Белимел, община Чипровци, област Монтана. Господин Петров, заповядайте да развиете Вашия въпрос.

parl-member (ID: Петър Петров):
Благодаря Ви, господин Председател. Дами и господа народни представители! Уважаеми господин Министър, това е четвъртият от петте въпроса, които Ви задавам днес, по отношение на справянето с незаконни битови сметища на територията на област Монтана. На 16 септември, в понеделник, бях за първия учебен ден в будния възрожденски град Чипровци и на връщане оттам минах през село Белимел, където направих проверка, тъй като по сигнали на местни жители е налице огромно битово сметище. Лично се уверих с очите си, че до бивше ТКЗС, до бившия стопански двор се намира такова сметище. Забележете, една част от него е свързана с изхвърляне на стотици тонове строителни отпадъци, предполагам от ремонт на път, земна маса, бетонни съоръжения, арматура, а до тях в протежение на около 250 метра по един полски път има около 20 ина купчини – това са няколко тона, полека-лека изхвърлени битови отпадъци. По своите размери това сметище е едно от най-големите, които аз съм виждал на територията на област Монтана. Веднага съм Ви сезирал и държа да уточня, че все пак въпросът ми е зададен на 16-и, същия ден. Съзнавам скорошния отговор. Вие ще посочите дали са взети някакви мерки. Молбата ми е да бъдат взети такива. Може би ще трябва да бъдат по-крути, защото площта и размерите на това сметище са наистина доста сериозни. Това, което аз видях, представил съм Ви снимки, които в момента даже се прожектират на стената зад Вас, показват едно доста сериозно положение, един голям проблем с незаконни битови сметища. Държа да разбера, ако сте установили, имотът дали е общински, или е частен. Благодаря Ви.

house-speaker (ID: Председател Цончо Ганев):
Господин Министър, заповядайте да отговорите на така поставения въпрос.

external (ID: Служебен Министър Петър Димитров):
Уважаеми господин Председател, дами и господа народни представители! Уважаеми господин Петров, на 17 септември тази година от експерти на РИОСВ – Монтана, в присъствието на представител на Община Чипровци и кмета на село Белимел, община Чипровци, е извършена незабавна проверка на посочените от Вас терени. По приложените към въпроса Ви снимки кметът на село Белимел е идентифицирал локацията на замърсения терен, ситуиран по черен полски път, намиращ се след моста на река Огоста, до улица „Деветнадесета“, след бивш казан и разрушени сгради на стар дърводелски цех, съответстващ на снимки № 2 и № 4 от парламентарния въпрос. Същият е по протежение на полския път успоредно по река Огоста и се намира на около 400 метра след моста, след разрушените сгради вляво на полски път, който води към кладенче Гьоновица. При извършения оглед на място се констатира замърсяване на терен с площ от около 700 кв. м със строителни отпадъци – голяма купчина земни маси и множество други, примесени с асфалт, бетон и камъни, и единични купчини със смесени битови отпадъци, примесени със строителни отпадъци. Вляво от полския път по протежение от около 150 м дължина и 3 – 4 м ширина са установени купчини със строителни отпадъци и смесен битов отпадък. Размерът на замърсената площ е определен визуално от присъствалите на проверката. От направената справка КАИС е установено, че се касае за замърсяване на един терен, като са засегнати два поземлени имота общинска собственост. Достъпът до замърсения терен не е ограничен. На място не са установени лица, изхвърлящи отпадъци. Резултатите от проверката са обективирани в констативен протокол на РИОСВ – Монтана. Предвид установените замърсени с отпадъци терени на основание чл. 113, ал. 3 от Закона за управление на отпадъците в констативния протокол на кмета на община Чипровци е дадено предписание за почистване със срок на изпълнение. От РИОСВ – Монтана, ще бъде осъществен последващ контрол за изпълнение. За недопускане на повторно образуване на нерегламентирано замърсяване на кмета на община Чипровци е указано с негова заповед да бъде разпоредено на всички кметове на населените места от община Чипровци извършването на проверки в землищата на населените места. В случай че бъдат установени замърсени терени, да се предприемат незабавни мерки за почистването им, да се предприемат административнонаказателни действия по общинската наредба. Това, изглежда, е същият случай, където наблюдаваме механизма на образуване на такива нерегламентирани депа в област Монтана. Благодаря за вниманието.

house-speaker (ID: Председател Цончо Ганев):
Господин Петров, заповядайте за реплика.

parl-member (ID: Петър Петров):
Благодаря Ви, господин Министър, че още на следващия ден след моя сигнал е била извършена проверка на място. Отново ще подчертая, че това е едно от най-големите битови сметища, които съм виждал. То наистина се състои от две части, които изискват сериозно отношение, за да бъдат премахнати. От отговорите на последните няколко въпроса, предполагам, и Вие ще разберете една градация – докато отначало само констатираха органите на РИОСВ, вече чуваме, че те издават и предписания към кмета на съответната община да издаде заповед, с която съответните кметове на населени места да започнат да търсят и да проверяват дали вече има такива нерегламентирани сметища, нещо, което, предполагам, че ще се съгласите, че те са длъжни да го правят, без да е нужна нарочна заповед от страна на кмета на съответната община. Очевидно, когато вече се появят толкова много сигнали и от народен представител и разбира се, и инициативи от страна на Министерството, можем да кажем и да направим заключение, че полека-лека борбата срещу нерегламентираните сметища в община Монтана започва да дава едни по-съществени резултати и една превенция да има, която може би в техните очи, в очите на местната власт, прави така, че те се надяват да не се пускат повече сигнали за незаконни сметища, но самият Вие знаете, че от следващата седмица сме ваканция, поради което лично ще обходя и територията на община Чипровци. Вие не ми съобщихте, предполагам, че и на Вас не са Ви съобщили, какъв е срокът за тези предписания за почистването на общински имот. Крайният срок е изключително важен, защото след това следва лична глоба на кмета на общината по реда на чл. 151 от Закона за управление на отпадъците, и разбира се, и Вие, и аз имаме ангажимент да следим дали тези предписания ще бъдат спазени. Ако не бъдат спазени, да отправим съответното искане за извършване на съответните законови действия. Благодаря Ви.

house-speaker (ID: Председател Цончо Ганев):
Желаете ли дуплика, господин Министър.

external (ID: Служебен Министър Петър Димитров):
Уважаеми господин Петров, за изпълнение на чл. 113, ал. 3 от Закона за управление на отпадъците на кмета на община е даден срок за изпълнение 31 октомври за почистване на замърсения терен. Много правилно отбелязахте, че във връзка с усилията, които предприехме специално към област Монтана като пилотна такава в нашите усилия, към днешна дата са почистени 41 броя нерегламентирани депа на терен, което е показателно за размера на цялото това нерегламентирано замърсяване. Благодаря Ви, господин Петров.

house-speaker (ID: Председател Цончо Ганев):
Благодаря Ви, господин Министър. Следващият въпрос е от народния представител Петър Петров относно мерки за премахване на няколко незаконни сметища на територията на град Бойчиновци, община Бойчиновци, област Монтана.

parl-member (ID: Петър Петров):
Благодаря Ви, господин Председател. Дами и господа народни представители! Уважаеми господин Министър, ще завършим парламентарния контрол с Вас така, както го започнахме – със сигнал за незаконни сметища в община Бойчиновци. Това е пети и последен въпрос от моите въпроси към Вас за днес за справяне със замърсяването на околната среда. В отговорите досега Вие посочихте, че контролните органи при проверките не са установили лица, които да изхвърлят отпадъци. В съответния сигнал, който внесох в началото на тази седмица, съм посочил такива лица и съм приложил снимки на моторни превозни средства, които изхвърлят земни маси, арматура, гуми и така нататък, като например камион, червен на цвят, с регистрационен номер М 5672, или пък бял камион „Ивеко“, с регистрационен номер PB 7101 CP, които по данни на местни жители изхвърлят около десет-двадесет курса дневно. Посочил съм GPS координатите на този имот, който се намира по път III-101 от град Бойчиновци в посока село Портитовци в община Бойчиновци. В този имот има сметище, за което ние предполагаме, че е незаконно. На следващо място съм Ви посочил още няколко сметища на територията на община Бойчиновци, като например едно незаконно сметище, което се намира в град Бойчиновци, в квартал „Огоста“, срещу площадка, на която преди това са съхранявани торове и препарати. Това е сметище с битови и строителни отпадъци  на около 250 метра. На следващо място съм Ви посочил и едно битово сметище, също в град Бойчиновци, в посока от село Ерден към промишлената зона, преди съответната бензиностанция, в имота на един бивш гъбарник, където се намира едно незаконно сметище. Аз съм запознат с констатацията, която са направили контролните органи, че имало два-три чувала с битови отпадъци, които са били преместени. Поемам ангажимент, разбира се, да проверя дали това е така още следващата седмица. Моля да ми отговорите на въпроса: какво може да се направи, тъй като според мен това безконтролно изхвърляне на огромни количества земна маса, пръст, камъни, арматура и бетон очевидно от строителството на нещо, което е в близост, аз не мисля, че това е разрешено да се прави, да се изхвърлят навсякъде тези елементи? Благодаря Ви.

house-speaker (ID: Председател Цончо Ганев):
Господин Министър, заповядайте да отговорите на така развития въпрос.

external (ID: Служебен Министър Петър Димитров):
Уважаеми господин Председател, уважаеми дами и господа народни представители, уважаеми господин Петров! Съгласно чл. 19, ал. 3, т. 15 от Закона за управление на отпадъците кметът на общината отговаря за предотвратяване изхвърлянето на отпадъци на неразрешените за това места и създаването на незаконни сметища и организиране на почистването им. Също така недопускането на повторно изхвърляне на отпадъци на тези терени е в задълженията и компетенциите на съответните общини. От Министерството на околната среда и водите, респективно РИОСВ, се осъществява контрол по изпълнение на задълженията на кметовете на общините, свързани с управление на отпадъците, като за констатирани нарушения се дават задължителни предписания за отстраняването им и при неизпълнение се предприемат съответните административнонаказателни мерки. Във връзка с гореизложеното на 18 септември 2024 г. от експерти от РИОСВ – Монтана, в присъствието на представител на община Бойчиновци е извършена проверка на посочените от Вас замърсени терени, както следва: на терен с посочени в парламентарното питане GPS координати, намиращ се в посока към село Портитовци, са констатирани множество купчини със земни маси, включително и примесени със строителни отпадъци, купчини бетонни късове, парчета бетон, примесени с керамични изолатори за електропроводи, и други. До разрушената сграда и под покрива ѝ има излезли от употреба гуми, чували със строителни отпадъци и счупени керемиди и опаковки. Замърсеният терен се намира близо до строящо се трасе за нова фотоволтаична централа срещу моста над река Огоста, на входа на град Бойчиновци. На терен, намиращ се в квартал „Огоста“ на град Бойчиновци, срещу площадка, на която са съхранявани торове и препарати, е констатирана замърсена площ около 60 квадратни метра със смесени битови отпадъци – стари дрехи, счупена битова техника, опаковки и други. Замърсеният терен е на около 50 м от пътя. На терен, намиращ се вдясно на пътя село Ерден – квартал „Огоста“, град Бойчиновци, преди бензиностанцията „Строител Криводол“, на около 50 метра от пътя на площ от около 15 квадратни метра има нерегламентирано изхвърлени смесени битови отпадъци, стари дрехи, туби, бутилки и други. От страна на Община Бойчиновци е организирано своевременно почистване на терена от изхвърлените отпадъци. По време на проверката същите са събрани в чували и поставени до контейнерите за събиране на битови отпадъци. Направени са и снимки на почистения терен. Достъпът до проверените терени не е ограничен. Към момента на проверката не са установени лица и автомобили, извършващи изхвърляне на отпадъци. Във връзка с направените констатации при извършената проверка на 18 септември 2024 г. и на основание чл. 113, ал. 3 от Закона за управление на отпадъците от РИОСВ – Монтана, е дадено предписание на кмета на община Бойчиновци за почистване на замърсените терени, установени при проверката, със срок на изпълнение 31 октомври 2024 г. След изтичане на дадения срок за почистване на терените ще бъде извършен приоритетно последващ контрол на място и при установяване на неизпълнение ще бъдат предприети съответните административнонаказателни мерки. Относно депонирането на строителни материали, почва от строителни обекти, Вие сте прав, това не може да става там, където си хареса изпълнителят на обекта. Това става по схема, определена и одобрена в работния проект, определеното място е в правомощията на кмета на съответната община и във всяка община би следвало да има такова депо и място за съхранение и депониране на такива материали, защото това не представлява отпадък по смисъла на Закона за управление на отпадъците, а това е ресурс, който вероятно впоследствие би било редно да се използва обратно при въвеждането в експлоатация на съответния строеж. Благодаря Ви.

house-speaker (ID: Председател Цончо Ганев):
Благодаря Ви, господин Министър. Заповядайте за реплика, господин Петров.

parl-member (ID: Петър Петров):
Благодаря Ви за отговорите, господин Министър. Ако може, в дупликата само да уточните тези три сметища дали са общински, или са частни имоти, тъй като не го чух. В снимките, които и в момента се прожектират на стената, част от тях визират именно първия случай, който се касае за поне стотина тона изхвърлени не само пръст, а както посочихте Вие, и автомобилни гуми, електрически проводници и така нататък, които са близо до трасето на новострояща се фотоволтаична централа. Прав сте, да – не може това да бъде изхвърляно навсякъде. Аз не чух дали са Ви предоставили информация от РИОСВ дали това е мястото, определено от кмета на община Бойчиновци, за изхвърлянето на такива ресурси, като пръст и така нататък, колкото и аз да се съмнявам, че това е единствено пръст, или това е установено от проверяващите органи от РИОСВ като наистина незаконно сметище и Вие казвате, че са дадени предписания на кмета. С оглед да установим къде е истината, ако имате такава информация, моля да я съобщите, ако не, то Ви моля да изискате, тъй като ме притеснява, че тъй като все още се строи тази фотоволтаична централа, е възможно изхвърлянето на пръст и други подобни ресурси, така да го кажем, да продължи точно на това място. За българската общественост и за местната общественост в Бойчиновци, която ни гледа и в момента, е важно да знае: на това място по тези GPS координати може ли тези камиончета да продължават да изхвърлят, или не може да продължават да изхвърлят? Много Ви благодаря.

house-speaker (ID: Председател Цончо Ганев):
Желаете ли дуплика, господин Министър? Заповядайте.

external (ID: Служебен Министър Петър Димитров):
За съжаление, колегите от регионалната инспекция не са ми дали тази информация на този въпрос, но предвид дадените предписания би следвало тези имоти да са общинска собственост. (Реплика от народния представител Петър Петров.) Вероятно, това ще го проверим допълнително. Аз се надявам на обхода, който направите, да ме поканите и мен, за да ме запознаете, за да не си губя времето по търсене на тези депа. Това дали има, или няма регламентирано място, където да се депонират строителни материали, не е уточнено в материала, подаден ми от…

parl-member (ID: Петър Петров):
Може ли, не може ли?

external (ID: Служебен Министър Петър Димитров):
Разбира се. Тук въпросът Ви е абсолютно резонен и ще Ви дадем допълнително информация. Благодаря.

house-speaker (ID: Председател Цончо Ганев):
Благодаря Ви, господин Министър. С това парламентарният контрол завърши. Преди да закрия редовното пленарно заседание, ще прочета получените писмени отговори на въпроси и питания за периода от 13 септември  – 19 септември 2024 г. Постъпили писмени отговори от: - служебния министър Атанас Илков на въпрос от народния представител Божидар Божанов; на въпрос от народния представител Калоян Методиев; на въпрос от народния представител Кристина Петкова; на въпрос от народния представител Лена Бориславова; на въпрос от народния представител Любен Иванов; на въпрос от народния представител Мартин Димитров; на въпрос от народния представител Павела Митова; на въпрос от народния представител Стела Николова; - служебния министър Валентин Мундров на въпрос от народния представител Божидар Божанов; - служебния министър Виолета Коритарова-Касабова на въпрос от народния представител Александър Иванов и Георги Георгиев; на въпрос от народния представител Андрей Цеков; на въпрос от народния представител Деница Симеонова; на въпрос от народния представител Елисавета Белобрадова; на 2 въпроса от народните представители Звезделина Каравелова и Борис Аладжов;  на въпрос от народния представител Любен Иванов; на 2 въпроса от народния представител Людмила Илиева; на 2 въпроса от народния представител Мартин Димитров; на въпрос от народния представител Петър Петров; на въпрос от народния представител Стела Николова; на въпрос от народния представител Хюсни Адем; на въпрос от народния представител Явор Божанков; - служебния министър Владимир Малинов на въпрос от народния представител Манол Пейков; на въпрос от народния представител Петър Петров; - служебния министър Галин Цоков на въпрос от народния представител Венеция Нецова-Ангова; - служебния министър Галя Кондева-Мънкова на въпрос от народния представител Божидар Божанов; на въпрос от народния представител Иван Белчев; на въпрос от народния представител Лена Бориславова; на въпрос от народния представител Любен Иванов; - служебния министър Георги Тахов на въпрос от народния представител Димо Дренчев; на въпрос от народния представител Любен Иванов; на въпрос от народния представител Петър Петров; на въпрос от народния представител Стела Николова; на въпрос от народния представител Стоян Таслаков; - служебния министър-председател Димитър Главчев на въпрос от народния представител Катя Панева; - служебния министър Ивайло Иванов на въпрос от народния представител Иван Белчев; - служебния министър Иван Кондов на въпрос от народния представител Иван Белчев; на въпрос от народния представител Калоян Методиев; на въпрос от народния представител Венцислава Петрова; - служебния министър Красимира Стоянова на въпрос от народния представител Ангел Славчев; на 2 въпроса от народния представител Божидар Божанов; на въпрос от народния представител Людмила Илиева; на въпрос от народните представители Никола Димитров и Емил Янков; на въпрос от народния представител Стела Николова; - служебния министър Найден Тодоров на въпрос от народния представител Йордан Терзийски; на въпрос от народния представител Калоян Методиев; - служебния министър Петър Димитров на въпрос от народния представител Манол Пейков. С това закривам днешното заседание. Следващото редовно заседание е в сряда от 9,00 ч. (Звъни.) (Закрито в 13,18 ч.)  Заместник-председатели: Росица Кирова Цончо Ганев  Секретари: Небие Кабак Ивайло Костадино

